<!doctype html>
<html lang="mt" translate="no">

	<head>
		<title>Omar N&#39;Shea: Gilgamex, Dak li Ra l-Qiegħ · Aphroconfuso</title>
		<meta content="black" name="apple-mobile-web-app-status-bar-style">
		<meta content="Ġurnal letterarju." name="description">
		<meta content="IE=edge,chrome=1" http-equiv="X-UA-Compatible">
		<meta content="width=device-width, initial-scale=1" name="viewport">
		<meta content="width=device-width" initial-scale="1.0" maximum-scale="1.0" name="viewport">
		<meta content="yes" name="apple-mobile-web-app-capable">
		<meta content="yes" name="mobile-web-app-capable">
		<meta http-equiv="Content-Type" content="text/html;charset=UTF-8">
		<meta name="msapplication-TileColor" content="#da532c">
		<meta name="theme-color" content="#f9f9f6">
		<link rel="apple-touch-icon" sizes="180x180" href="/img/icons/apple-touch-icon.png">
		<link rel="icon" type="image/png" sizes="16x16" href="/img/icons/favicon-16x16.png">
		<link rel="icon" type="image/png" sizes="32x32" href="/img/icons/favicon-32x32.png">
		<link rel="manifest" href="/manifest.json">
		<link rel="mask-icon" href="/img/icons/safari-pinned-tab.svg" color="#5bbad5">
		<!-- DOWNLOAD FONTS!!!!!!!!!!!!!!!!!!!!!!!!!!!!!!!!!!!!!!!!!!!!!!!!!!!!!!!!!!!!!!!!!! -->
		<link rel="preconnect" href="https://fonts.googleapis.com">
		<link rel="preconnect" href="https://fonts.gstatic.com" crossorigin>
		<link href="https://fonts.googleapis.com/css2?family=Alegreya+SC:ital,wght@0,400;0,500;0,700;0,800;0,900;1,400;1,500;1,700;1,800;1,900&family=Alegreya+Sans+SC:ital,wght@0,100;0,300;0,400;0,500;0,700;0,800;0,900;1,100;1,300;1,400;1,500;1,700;1,800;1,900&family=Alegreya+Sans:ital,wght@0,100;0,300;0,400;0,500;0,700;0,800;0,900;1,100;1,300;1,400;1,500;1,700;1,800;1,900&family=Alegreya:ital,wght@0,400;0,500;0,600;0,700;0,800;0,900;1,400;1,500;1,600;1,700;1,800;1,900&family=Cinzel+Decorative:wght@400;700;900&family=Cinzel:wght@400;500;600;700;800;900&family=Fira+Sans+Condensed:ital,wght@0,100;0,200;0,300;0,400;0,500;0,600;0,700;0,800;0,900;1,100;1,200;1,300;1,400;1,500;1,600;1,700;1,800;1,900&family=Fira+Sans+Extra+Condensed:ital,wght@0,100;0,200;0,300;0,400;0,500;0,600;0,700;0,800;0,900;1,100;1,200;1,300;1,400;1,500;1,600;1,700;1,800;1,900&family=Fira+Sans:ital,wght@0,100;0,200;0,300;0,400;0,500;0,600;0,700;0,800;0,900;1,100;1,200;1,300;1,400;1,500;1,600;1,700;1,800;1,900&family=Noto+Naskh+Arabic&family=Sofia+Sans+Semi+Condensed:ital,wght@0,100;0,200;0,300;0,400;0,500;0,600;0,700;0,800;0,900;1,100;1,200;1,300;1,400;1,500;1,600;1,700;1,800;1,900&family=Vollkorn:ital,wght@0,400;0,500;0,600;0,700;0,800;0,900;1,400;1,500;1,600;1,700;1,800;1,900&display=swap" rel="stylesheet">

		<link rel="stylesheet" href="/css/style-db4debbf.css">
		<script src="/js/script-1.js" defer></script>
		<script>
			var _paq = window._paq = window._paq || [];
			_paq.push(['trackPageView']);
			_paq.push(['enableLinkTracking']);
			(function () {
				var u = "//analitika.aphroconfuso.mt/";
				_paq.push(['setTrackerUrl', u + 'matomo.php']);
				_paq.push(['setSiteId', '1']);
				var d = document, g = d.createElement('script'), s = d.getElementsByTagName('script')[0];
				g.async = true; g.src = u + 'matomo.js'; s.parentNode.insertBefore(g, s);
			})();
		</script>
	</head>
	<body class="show-nav story">
		<div id="top-wrapper">
			<a id="skip" href="#skipto">Mur għall-kontenut propju</a>
			<nav id="top-nav">
				<a id="logo-container" href="/"><img src="/img/logo-4C4845.svg" id="logo" alt="logo: Aphroconfuso" /></a>
				<input id="menu-toggle" type="checkbox" />
				<label class='menu-button-container' for="menu-toggle">
					<div class='menu-button'></div>
				</label>
				<menu>
					<li><a href="/appuntamenti">Appuntamenti</a></li>
					<li><a href="/kontributuri">Kontributuri</a></li>
					<li><a href="/dwarna">Dwarna</a></li>
					<li class="hide-laptop">&nbsp;</li>
					<li><a href="/newsletter">Newsletter</a></li>
					<li><a href="/podcast">Podcast</a></li>
					<li><a href="/bookmarks">Bookmarks</a></li>
					<li id="text-size-adjust" class="hide-laptop"><a href="#">a</a><a href="#">a</a><a href="#">a</a><a href="#">a</a><a href="#">a</a></li>
				</menu>
			</nav>
			<main id="skipto">
				

<article class="mejju-2023">
	<header>
		<h3><a href="/mejju-2023/">Mejju 2023</a></h5>
		<h1>Gilgamex, Dak li Ra l-Qiegħ</h1>
		<h2>
			
				<a href="/omar-n-shea">Omar N&#39;Shea</a>
			
		</h2>
	</header>
	<div class="container">
		<section class="grid-max-panel-left-top">
			
				<section class="reviewed">
				<p>
					<span class="title">Għemejjel Gilgamex</span>
					
					<span class="translator"> ta' Pawlu Montebello (tr)</span>
					<span class="publisher">(Klabb Kotba Maltin,  1974)</span>
				</p>
				</section>
			
			
		</section>
		<section class="grid-max-panel-right-top">
			
		</section>
		<div class="grid-body">
			
				<section id="epigraphs" class="body-text">
					<figure class="epigraph">
						<p>Irrid kieku nfisser li <u>l-Maltin</u> wiritna <u>n-nisel</u> ta’ dak <u>l-ilsien</u> imqaddes. Dan għalina sombor liema bħalu. Aħna Assirjologi mingħajr ma nafuh.</p>
						<figcaption>F. Calleja “<u>tal-Alġier</u>”<span class="pull">,</span> 1913</figcaption>
					</figure>
				</section>
			
			
				<section id="body-text" class="body-text">
					<p><span class="initial"><span class="dropcap drop-F">F</span><u>it-3</u></span>&nbsp; ta’ Diċembru <u>tal-1872</u>, George Smith ippreżenta <u>lis-Society</u> of Biblical Archaeology ġewwa Londra <u>s-sejbiet</u> <u>tar-riċerka</u> li kien qed jagħmel fuq biċċa fuħħar miżgħuda b’tinqix li jirrappreżenta sinjali Kunejformi, <u>it-teknoloġija</u> <u>tal-kitba</u> <u>tal-Mesopotamja</u> <u>tal-Qedem</u> li fiha ġew miktuba għadd ta’ lingwi <u>bħas-Sumeru</u>, <u>l-Akkadi</u> (<u>bid-djaletti</u> <u>tal-Babilonjan</u> u <u>l-Assirjan</u>), <u>l-Eblaita</u>, u <u>l-Elamita</u>. <u>L-antiċipazzjoni</u> għal din <u>il-laqgħa</u> speċjali kienet tremenda. Uħud <u>mill-irjus</u> <u>il-kbar</u> <u>tax-xena</u> arkeoloġika ta’ Londra kienu hemm; <u>il-Prim</u> Ministru William Gladstone kien <u>fl-udjenza</u>. Smith innifsu kien ġej <u>mill-klassi</u> <u>tal-ħaddiema</u>. Matul <u>il-ġurnata</u> kien impjegat ma’ stamperija u filgħaxija kien ifekren fost <u>il-fdalijiet</u> qodma li bdew ġejjin <u>mill-Iraq</u> <u>għall-ħażna</u> <u>fil-British</u> Museum.</p>
<p>Smith sejjaħ <u>it-taħdita</u> li kellu jagħmel “<u>Ir-Rakkont</u> Kaldew <u>tad-Dulluvju</u>”<span class="pull">,</span> b’referenza ovvja <u>għar-rakkont</u> <u>tad-dulluvju</u> <u>fil-Kotba</u> <u>tal-Bibbja</u>. <u>L-attrazzjoni</u> kienet daqstant kbira minħabba <u>l-fatt</u> li f’Londra Vittorjana, speċjalment fost <u>il-membri</u> <u>tas-Society</u> of Biblical Archaeology, ħafna kienu dawk li telqu jesploraw <u>l-hekk</u> imsejħin “tells”<span class="pull">.</span> Dawn kienu saffi, wieħed fuq <u>l-ieħor</u>, iffurmati minn diversi okkupazzjonijiet umani, fejn <u>l-eqdem</u> okkupazzjoni tkun <u>fis-saffi</u> ta’ isfel u li <u>mill-bogħod</u> jidhru qishom għoljiet naturali. Dawn <u>l-esploraturi</u> kienu qed jippruvaw isibu evidenza storika <u>għall-ġrajjiet</u> <u>tal-Bibbja</u>. <u>Ir-reżonanza</u> ta’ dan <u>l-interess</u> trid titqies <u>fl-isfond</u> ta’ kontroversji sħaħ li kienu qajmu kemm Charles Darwin kif ukoll studjużi bħal Thomas Huxley meta bdew jiġu diskussi <u>l-ewwel</u> ideat <u>tal-oriġini</u> <u>tal-ispeċijiet</u>. Biss, bosta kienu dawk li bdew jippreparaw biex isibu konferma materjali u storika <u>tal-kontenut</u> <u>tal-Bibbja</u>, ovvjament mingħajr <u>l-iċken</u> ħjiel li konferma bħal din setgħet <u>fil-fatt</u> tpoġġi <u>t-test</u> bibliku f’dawl iktar dubjuż rigward <u>il-verità</u> storika tiegħu. Fost <u>il-biċċiet</u> ta’ fdalijiet <u>tal-fuħħar</u> <u>bil-kitbiet</u> Kunejformi li Smith kien qed jistudja, waħda kienet laqtitu aktar <u>mill-oħrajn</u>. Wara studju intensiv fuq dan <u>il-framment</u>, Smith intebaħ li <u>l-kitba</u> tirrakkonta storja ta’ dulluvju li tixbah ħafna <u>r-rakkont</u> bibliku.</p>
<p>Lejn <u>l-aħħar</u> <u>tas-seklu</u> dsatax, <u>it-tfittxija</u> ta’ siti arkeoloġiċi <u>fil-Lvant</u> Nofsani u <u>fil-kitbiet</u> li bdew jiġu tradotti <u>fil-mużewijiet</u> fejn dawn <u>il-fdalijiet</u> bdew jiġġemmgħu, ħadet spinta tajba. <u>Fl-aħħar</u>, <u>l-istejjer</u> <u>tal-Bibbja</u> bdew jinstabu barra <u>l-kotba</u> bibliċi nnifishom; saħansitra bliet imsemmija <u>fil-Bibbja</u> bdew jinkixfu minn dawk <u>l-esploraturi</u> imperjalisti li bdew imorru armati kemm <u>bil-fondi</u> kif ukoll <u>bil-metodi</u>, <u>fil-bidu</u> biss b’kurżità <u>għall-antikwarjat</u>, u ftit wara b’tifsil iktar xjentifiku. <u>Il-Bibbja</u>, għal ħafna, issa kellha konferma storika. Sakemm <u>fl-1902</u>, ġewwa <u>l-Berliner</u> Singakademie, <u>il-Professur</u> <u>tal-Assirjoloġija</u> fi ħdan <u>l-Università</u> ta’ Berlin, Friedrich Delitzsch&hairsp;—&hairsp;li kien waqqaf <u>id-Dipartiment</u> <u>tal-Lvant</u> Nofsani Qadim ġewwa <u>l-Mużew</u> Irjali ta’ Berlin&hairsp;—&hairsp;ta taħdita kontroversjali immens li fiha stqarr li, wara ħafna studju <u>tal-kitbiet</u> <u>mill-Mesopotamja</u>, kien wasal <u>għall-konklużjoni</u> li <u>r-reliġjon</u> <u>tal-Lhud</u> u <u>l-istejjer</u> <u>tat-Testment</u> <u>il-Qadim</u> kellhom storja bikrija, u li kellhom prekursuri <u>fil-Babilonja</u>. Din <u>it-taħdita</u> <u>bl-isem</u> “Babel und Bibel” kienet qajmet kjass sħiħ fiċ-ċrieki akkademiċi, speċjalment fost <u>it-teologi</u> ta’ dak <u>iż-żmien</u> u dawk li bdew jirriċerkaw <u>l-istorja</u> <u>tal-Mesopotamja</u>, illum magħrufa aktar bħala <u>l-Iraq</u> <u>tal-Qedem</u>. Dan <u>id-dibattitu</u> ħoloq konfużjoni sħiħa rigward <u>l-oriġinalità</u> <u>tar-rakkonti</u> bibliċi: <u>it-teologi</u>, fuq naħa, isostnu li <u>l-istejjer</u> huma minnhom, u <u>l-Assirjologi</u>, fuq <u>in-naħa</u> <u>l-oħra</u>, jippruvaw juru li <u>r-rakkonti</u> bibliċi kienu ġejjin minn rakkonti ħafna eqdem dwar <u>l-allat</u> ta’ Sumer u <u>tal-Babilonja</u>.</p>
<p>Hekk kif Smith temm <u>id-diskors</u> tiegħu dwar <u>ir-rakkont</u> <u>tad-dulluvju</u>, <u>il-Prim</u> Ministru Gladstone, preżenti <u>fl-udjenza</u> <u>x’aktarx</u> mhux biss bħala mexxej <u>tal-pajjiż</u> iżda wkoll bħala studjuż <u>tal-Latin</u> u <u>l-Grieg</u> u li kien diġà ppubblika xogħlijiet fuq Omeru, qam jitkellem u stqarr li <u>s-silta</u> <u>tad-dulluvju</u> kienet importanti mhux biss għal dawk li kienu qed ifittxu xi konferma <u>tal-istoriċità</u> <u>tal-kotba</u> bibliċi minn sorsi barra <u>l-Bibbja</u> nnifisha, iżda anki għal dawk li kienu qed jippruvaw isibu <u>t-tradizzjonijiet</u> li kienu wasslu biex Omeru kiteb <u>il-ġrajjiet</u> <u>tal-Ilijade</u> u <u>l-Odissea</u>. Gladstone żied jgħid li <u>l-eroj</u> <u>tar-rakkont</u>, re <u>tal-belt</u> qadima ta’ Uruk <u>fin-Nofsinhar</u> <u>tal-Iraq</u>, <u>x’aktarx</u> huwa <u>l-prototip</u> ta’ Erkuli.</p>
<p class="break"><span class="initial"><span class="dropcap drop-I">I</span><u>s-silta</u></span>&nbsp; <u>tad-dulluvju</u>&hairsp;—&hairsp;li għandha xebh kbir ma’ dik aktar magħrufa <u>tal-Bibbja</u>&hairsp;—&hairsp;kienet instabet <u>fir-rakkont</u> ta’ Gilgamex u <u>l-għemejjel</u> tiegħu. Gilgamex kien <u>ir-re</u> semileġġendarju ta’ Uruk. <u>Fil-fatt</u>, għadu mhux magħruf jekk kienx hemm persunaġġ storiku li madwaru ntiseġ <u>ir-rakkont</u> u li <u>maż-żmien</u> beda jingħata karatteristiċi kważi divini. <u>Ir-rakkont</u> huwa miktub fuq <u>tnax-il</u> maduma, però <u>n-narrattiva</u> tinqasam f’żewġ partijiet. <u>Fl-ewwel</u> parti, Gilgamex u sieħbu Enkidu jiġġieldu ma’ Ħumbaba u <u>l-Barri</u> <u>tal-Ġenna</u> u f’<u>dil-ġlieda</u> Enkidu jmut; <u>it-tieni</u> parti tirrakkonta <u>l-ivvjaġġar</u> ta’ Gilgamex <u>sat-truf</u> <u>tad-dinja</u> biex jikseb <u>il-ħajja</u> ta’ dejjem u <u>ż-żjara</u> li jagħmel lil Utanapixti, li salva <u>mid-dulluvju</u> u li issa kiseb <u>l-immortalità</u>. Għalkemm Gilgamex ma jirnexxilux jikseb dak li ried, jerġa’ lura Uruk mexxej aħjar. <u>Il-Gilgamex</u> huwa wkoll rakkont li jieħu <u>l-qarrejja</u> ġo foresti msaħħra u ibħra qliel, u jġegħelna naħsbu fuq <u>il-pjaċir</u> li jġibu magħhom <u>l-ikel</u>, <u>is-sess</u>, <u>ix-xorb</u>, u <u>l-ħbiberija</u>. Ilaqqagħna wkoll ma’ għadd ta’ nies f’forma ta’ skorpjuni u xadini, ma’ barri <u>d-daqs</u> ta’ belt sħiħa u <u>mal-qaddejja</u> <u>tal-allat</u> <u>fil-ħanut</u> <u>tax-xorb</u> fejn imorru <u>għall-qatra</u>.</p>
<p><u>Ir-rakkont</u> <u>tal-Gilgamex</u> beda jinstab fuq mijiet ta’ biċċiet <u>tal-fuħħar</u> maħruġa <u>mit-terrapien</u> <u>tal-Iraq</u>. Nafu <u>bir-rakkont</u> <u>tal-Gilgamex</u> għax <u>fil-qedem</u> kien hemm żewġ kuntesti li fihom dan <u>ir-rakkont</u> żgur kien magħruf. <u>L-ewwel</u> kien <u>l-iskola</u> <u>tal-kitba</u> fejn uħud setgħu jmorru biex jitgħallmu <u>s-sengħa</u> <u>tal-kitba</u>. Waqt <u>l-apprentistat</u> tagħhom, <u>il-kittieba</u> kienu jitgħallmu <u>s-sijnali</u> Kunejformi billi jikkupjaw siltiet <u>mill-ġrajjiet</u> ta’ Gilgamex. Dan kien iseħħ kemm <u>fil-bidu</u> <u>tal-apprentistat</u> tagħhom kif ukoll lejn <u>it-tmiem</u>. Jiġifieri, <u>it-test</u> <u>tal-Gilgamex</u> kien jiġbidhom lejn <u>il-karriera</u> ta’ kittieba u kien ikun ta’ sodisfazzjon kbir ġaladarba jispiċċaw <u>bil-kapaċità</u> li jiktbu <u>t-test</u> u jużaw <u>is-sinjali</u> kollha tiegħu. Biss, però, kien hemm raġuni oħra għala kien jintuża <u>l-Gilgamex</u> u mhux test ieħor: għal min ried iħejji <u>għall-karriera</u> ta’ kittieb <u>tal-Kuruna</u>, u għal dawk li riedu javvanzaw u jilħqu studjużi konsulenti <u>tal-Kuruna</u>&hairsp;—&hairsp;<em>ummanu</em>&hairsp;—&hairsp;<u>l-għarfien</u> <u>tal-Gilgamex</u> kien indispensabbli. <u>L-istudjużi</u> li kienu jaħdmu <u>fl-apparat</u> burokratiku <u>tal-Kuruna</u> kienu jieħdu magħhom <u>it-tagħlim</u> kemm <u>tar-rakkont</u> kif ukoll <u>tal-kummentarju</u> dwaru, speċjalment dawk <u>il-kitbiet</u> li kellhom <u>x’jaqsmu</u> <u>mar-rakkont</u> bħala riflessjoni fuq <u>it-tmexxija</u> <u>tal-komunità</u>.</p>
<p><u>It-tieni</u> kuntest li minnu nafu din <u>il-ġrajja</u> huwa <u>l-librerija</u> rjali ta’ Axxurbanipal li nstabet <u>fil-belt</u> qadima ta’ Ninwè, viċin <u>tal-belt</u> ta’ Mosul <u>fl-Iraq</u>. Axxurbanipal kellu, f’din <u>il-kollezzjoni</u>, eżemplari diversi <u>tar-rakkont</u>, però nafu li <u>l-edizzjoni</u> <u>bil-Babilonjan</u> Standard kienet recherché ħafna.</p>
<p>Li <u>l-palazz</u> ikollu kopji <u>tal-Gilgamex</u> huwa fattur ta’ ċertu reżonanza. Meta <u>l-bużnannu</u> ta’ Axxurbanipal, Sargon II (<u>bl-Akkadi</u> <em>Xarru-kin</em>), inqatel <u>fil-gwerra</u> u ġismu ma nstabx, <u>l-ogħla</u> studjuż <u>tal-Kuruna</u>&hairsp;—&hairsp;ċertu Nabu-zupup-kenu, imnissel minn dinastija ta’ studjużi mqabbdin ħafna&hairsp;—&hairsp;kien ikkonsulta <u>t-tnax</u>-il maduma <u>tal-Gilgamex</u> <u>għat-tifsira</u> ta’ dan <u>l-avveniment</u>. Peress li <u>r-realtà</u> <u>għall-istudjużi</u> <u>tal-Lvant</u> Nofsani <u>tal-qedem</u> kienet waħda mantika, <u>id-dinja</u> għal Nabu-zupup-kenu u sħabu kienet tippreżenta sinjali li kellhom jiġu deskritti, klassifikati, analizzati, u miġbura f’kollezzjonijiet ta’ kitba. <u>Is-sinjali</u>, bħala manifestazzjonijiet astrali jew bħala tikek fuq <u>il-fwied</u> <u>tan-nagħaġ</u>, kienu jinqraw minn aruspiċe&hairsp;—&hairsp;dak li <u>bl-Akkadi</u> jissejjaħ <em>baru</em>, espert <u>tad-divinazzjoni</u>&hairsp;—&hairsp;waqt <u>ir-ritwal</u> <u>tal-estispiċju</u>. Skont <u>it-tnax</u>-il maduma <u>tal-Gilgamex</u>, <u>għall-inqas</u> hekk kif ġiet interpretata minn Nabu-zupup-kenu, <u>it-telfa</u> <u>tal-ġisem</u> ta’ Sargon u, konsegwentament, <u>il-fatt</u> li <u>l-ġisem</u> irjali ma setax jieħu <u>r-riti</u> <u>tal-mewt</u> u <u>d-difna</u>, kienu sinjal li <u>l-allat</u> stmerrew <u>il-Kuruna</u> <u>tal-Assirja</u>. Dan kien kważi mistenni minn ċerti nies li kienu midħla <u>tal-Palazz</u>. Dan <u>x’aktarx</u> għax kienu jafu b’konfoffa ta’ ewnuki u gvernaturi provinċjali li, biex Sargon&hairsp;—&hairsp;li <u>x’aktarx</u> kien minn linja rjali sekondarja&hairsp;—&hairsp;jieħu <u>t-tron</u>, kienu qanqlu gwerra ċivili. <u>Il-werriet</u> <u>tal-imperu</u>, Senakkerib, tant ħadha bi kbira li qabad <u>l-apparat</u> imperjali kollu u telaq <u>mill-belt</u> ġdida ta’ Dur Xarrukin, mibnija minn missieru li bilkemm kien laħaq għex fiha, u reġa’ lura lejn <u>il-belt</u> kemxejn tradizzjonali ta’ Ninwè. F’Ninwè nstabu <u>l-aħjar</u> eżemplari <u>tat-test</u> <u>tal-Gilgamex</u>, miktubin <u>bil-Babiljonan</u> Standard.</p>
<p><u>Ir-rakkont</u> <u>tal-Gilgamex</u> għadu ma nstabx kollu, però nafu biċċa minnu sew, biżżejjed biex inkunu nafu <u>l-ġrajjiet</u> ewlenin u f’ċertu dettall. <u>Ir-rakkont</u> sħiħ huwa mifrux fuq <u>tnax-il</u> maduma, u kull waħda tista’ titqies bħala kapitlu għalih. <u>L-aħħar</u> sejba ta’ framment sinifikanti ġiet f’idejn Farouk <u>Al-Rawi</u> <u>fl-2011</u>, u nxtrat <u>mill-Mużew</u> Suleimanija <u>fil-ġuriżdizzjoni</u> <u>tal-Gvern</u> Reġjonali Kurd. Illum tinsab f’dan <u>il-mużew</u> <u>bin-numru</u> T.1447.</p>
<p>Tul <u>il-ħajja</u> tiegħu <u>fil-qedem</u>, <u>ir-rakkont</u> ma kienx magħruf b’isem <u>il-protagonist</u> iżda <u>bl-incipit</u>, <u>l-ewwel</u> kliem <u>tal-ftuħ</u>: <em>šá naqba imuru</em> (“dak li ra <u>l-qiegħ</u>”). Illum, <u>għall-konvenjenza</u>, jissejjaħ <u>bl-isem</u> <u>tal-protagonist</u>. <u>Il-Gilgamex</u> ġie tradott f’ħafna lingwi, biss <u>it-traduzzjoni</u> <u>l-aktar</u> magħrufa hija dik filoloġika ta’ Andrew George, li ġabar, għaqqad, u editja dan <u>ir-rakkont</u>. Dan <u>l-aħħar</u>, <u>il-Gilgamex</u> ġie tradott poetikament u b’kummentarji minn Sophus Helle <u>mal-Istamperija</u> <u>tal-Università</u> Yale. Helle jiffoka <u>x-xogħol</u> tiegħu, apparti <u>t-traduzzjoni</u> nnifisha, fuq <u>ir-riċezzjoni</u> moderna, speċjalment akkademika, <u>tar-rakkont</u>. Isemmi, fost oħrajn, <u>il-qari</u> <u>tal-Gilgamex</u> minn perspettiva <u>tat-tfittxija</u> <u>għall-ħajja</u> ta’ dejjem, <u>it-telf</u> ta’ persuni maħbubin, <u>l-imħabba</u> bejn żewġt irġiel&hairsp;—&hairsp;possibbilment anki fuq livell omoerotiku&hairsp;—&hairsp;<u>il-femminiżmu</u>, u <u>l-ekoloġija</u>. Helle jiddeskrivi <u>r-rakkont</u> bħala wieħed ta’ enerġija sfrenata u riflessjoni sobrja. <u>Il-protagonist</u> jaf ikun bla rażan, imma <u>r-rakkont</u> huwa melankoniku, riflessjoni twila fuq <u>il-mewt</u>, fuq <u>il-piż</u> li ġġib magħha <u>l-ħajja</u> <u>fil-komunità</u>. </p>
<p>F’din <u>il-ġrajja</u>, Gilgamex qatt ma jasal ikun eroj; <u>fil-fatt</u>, dan huwa rakkont ta’ kif qatt ma jirnexxilu jsir. <u>Il-bini</u> u <u>t-turija</u> <u>tal-maskulinità</u> wkoll jilagħbu parti kbira <u>fil-persunaġġ</u> ta’ Gilgamex. Gilgamex mhux dak <u>l-eroj</u> virili li twegħedna <u>n-narrattiva</u> qabel jibda kollox: meta jirbaħ <u>il-ġlieda</u> ma’ Ħumbaba, jirnexxilu għax tgħinu ommu, Ninsun. Nispiċċaw narawh jgħannaq, jingħi, jinkwieta, joħlom, u speċjalment jibki <u>t-telfa</u> <u>tal-maħbub</u> tiegħu iktar milli jiġġieled. Iqatta’ ħwejġu u jilbes <u>il-ġilda</u> ta’ annimal; jolfoq bħal iljunissa li għadha kif tilfet <u>iż-żgħar</u> tagħha. Minħabba f’dan, Helle josserva li Gilgamex iħawwad u joftoq <u>il-ġeneru</u> <u>tal-epika</u>.</p>
<p>Fi kliem ieħor, għal Helle, Gilgamex inkiteb fi stil li huwa jiddeskrivi bħala “<u>mhux-eżatt</u>-epika” u dan <u>l-istil</u> joħloq ġeneru kważi għalih innifsu, “playful” imma li jiflaħ iġorr <u>it-toqol</u> <u>tar-riflessjoni</u> fuq <u>il-mewt</u>, <u>tal-kritika</u> lejn <u>is-soċjetà</u> li fih inkiteb, u ta’ ħsieb kumpless madwar kriżijiet ta’ dimensjoni apokalittika. <u>Fl-istess</u> ħin, tajjeb li nżommu quddiem għajnejna li <u>l-Gilgamex</u> inkiteb ħafna qabel <u>l-epika</u> klassika u għalhekk jista’ jkun anakronistiku li jitkejjel b’xiber li ma kienx għadu nħoloq.  </p>
<p>Kemm <u>l-Akkadi</u>, kif ukoll <u>il-kitba</u> Kunejformi, għadhom aljeni għal ħafna nies, saħansitra għal dawk li diġà jafu xi ħaġa fuq dawn <u>il-ġrajjiet</u>. Hemm ukoll <u>il-fatt</u> li ħafna <u>mill-kitbiet</u> <u>tal-ewwel</u> deċennji wara <u>s-sejba</u> <u>tal-frammenti</u> li jikkostitwixxu <u>l-Gilgamex</u> saru <u>bil-lingwi</u> <u>tal-istudjużi</u> nnifishom, jiġifieri <u>bl-Ingliż</u>, prinċipalment, jew <u>bil-Franċiż</u> u <u>l-Ġermaniż</u>. <u>Il-kanonu</u> <u>tar-riċezzjoni</u> <u>tal-Gilgamex</u> huwa <u>bl-Ingliż</u>, u ħafna <u>mit-terminoloġija</u> li tintuża kważi universalment hija traduzzjoni ta’ termini lessikali <u>bl-Ingliż</u> li ntużaw minn Smith ’il quddiem. Eżempju ċar ta’ dan huwa <u>t-terminu</u> <u>bl-Akkadi</u> <em>ṭuppu</em>. Hawnhekk, <u>l-Ingliż</u> għandu <u>l-kumdità</u> <u>tal-kelma</u> “tablet” li nzertat konvenjentament viċin biżżejjed għax bisillabika u fiha kważi <u>l-istess</u> ħsejjes. <u>Il-Malti</u> għandu <u>l-kelma</u> “tavla” li taqdi <u>l-istess</u> bżonn. <u>Il-problema</u> ta’ tavla hija <u>d-dimensjoni</u>. Tavla ġeneralment tirreferi għal ġebla <u>bil-wiċċ</u> u <u>l-qiegħ</u> illixxati, però ta’ ċertu dimensjoni, u ċertament mhix magħġuna minn fuħħar niedi. Żgur mhix xi ħaġa li titqiegħed <u>fil-pala</u> <u>tal-id</u>. </p>
<p class="break"><span class="initial"><span class="dropcap drop-F">F</span><u>l-1974</u></span>&nbsp;, Gilgamex wasal Malta, jew kif stħajjel Pawlu Montebello, <u>l-ewwel</u> traduttur <u>tar-rakkont</u>, Gilgamex u Enkidu “saru Maltin.<span class="pullsemi">”</span> Montebello sejjaħ din <u>l-ewwel</u> traduzzjoni <u>fil-Malti</u> <u>tal-istorja</u> Mesopotamika <em>Għemejjel Gilgamex</em> u ddedika din <u>il-pubblikazzjoni</u> lil Dom Mintoff li, <u>fil-ġieħ</u> poetiku qasir <u>fl-ewwel</u> paġna <u>tal-ktieb</u>, isejjaħlu “<u>il-mexxej</u> qalbieni” <u>tal-ħaddiema</u> u ta’ Malta ġdida, kif ukoll “għaref bennej ta’ artna, żmienna u ġensna.<span class="pullsemi">”</span> Fost <u>il-kliem</u> ta’ tifħir, Montebello jsellem ukoll lil Mintoff billi jqabbel <u>ix-xogħol</u> <u>tat-traduzzjoni</u> tiegħu u <u>l-għaqda</u> ta’ “qlub, fehmiet, u ħidma” ma’ dawk ta’ Gilgamex u Enkidu.</p>
<p>Biex nimxu <u>mal-loġika</u> ta’ Montebello u ma’ ta’ F. Calleja “<u>tal-Alġier</u>” qablu, meta Gilgamex u Enkidu waslu Malta, suppost ma ħassewhomx bħal ħuta barra <u>mill-ilma</u>; wara kollox, <u>iż-żewġ</u> kittieba insistew ħafna fuq <u>il-wirt</u> <u>tal-Kangħanin</u> <u>fil-Mediterran</u>, speċjalment <u>fil-lingwa</u> Maltija. <u>Fil-fatt</u>, Montebello, bla ebda eżitazzjoni, jikxef <u>fid-daħla</u> <u>tal-ktieb</u> <u>it-tama</u> tiegħu li Gilgamex, <u>il-protagonist</u> ta’ din <u>il-ġrajja</u>, iħossu komdu u “f’daru” fost <u>il-Maltin</u> li magħhom jaqsam <u>l-ilsien</u> Kangħanit. Biex ikompli jibni fuq din <u>l-idea</u> ta’ wirt Kangħanit, jew forsi biex <u>il-protagonist</u> tiegħu jħossu iktar at home, Montebello jissokta jistaqsi jekk <u>il-Maltin</u> humiex <u>fil-fatt</u> imnissla <u>mill-istess</u> nies ta’ Gilgamex&hairsp;—&hairsp;“nies minn ta’ niesu”&hairsp;—&hairsp;li <u>mill-Anatolja</u> (illum <u>it-Turkija</u>) jew <u>mis-Sorija</u> (Sirja) kienu <u>l-ewwel</u> nies li waslu Malta u ħallew ilsienhom u <u>l-użanzi</u> hawn. <u>L-istess</u> ilsien li, f’metafora bellistika u antimperjalista, Montebello jgħid li <u>l-ebda</u> qawwa barranija qatt ma għelbet.</p>
<p>Biex Montebello jġib <u>fil-Malti</u> <u>l-għemejjel</u> ta’ Gilgamex, uża bħala sors <u>it-traduzzjoni</u> <u>fl-Ingliż</u> ta’ Nancy Katherine Sanders, arkeologa <u>tal-preistorja</u> li studjat <u>l-Università</u> ta’ Oxford ma’ Gordon Childe, iżda li ħadmet bħala riċerkatriċi u kittieba indipendenti. Sanders għamlet sintesi <u>mill-frammenti</u> <u>tat-tnax</u>-il maduma li kienu nstabu sa dak <u>iż-żmien</u>. <u>Ix-xogħol</u> tagħha kien ippubblikat <u>mill-Penguin</u> Classics u <u>sal-1974</u> kien intebagħ tmien darbiet. Montebello mexa <u>mat-traduzzjoni</u> tagħha biex iżomm qrib kemm jista’ jkun <u>tal-espressjoni</u> u <u>l-intenzjoni</u> <u>tal-kittieba</u> Sumeri u Akkadin li fasslu dan <u>ix-xogħol</u> <u>fl-Iraq</u> <u>tal-Qedem</u>. <u>Fil-korrispondenza</u> tiegħu ma’ Sanders, Montebello kien għarrafha li se jaqleb <u>l-għemejjel</u> ta’ Gilgamex <u>għall-Malti</u>, u milli jidher <u>fit-tweġiba</u> tagħha, kien għaddielha xi tagħrif dwar <u>il-lingwa</u> Maltija u <u>l-profil</u> Semitiku tagħha. <u>Fil-fatt</u>, Sanders irrispondiet bi kliemu stess, milli jidher, kliem li hu uża <u>fid-daħla</u> <u>tal-ktieb</u>: “it is particularly good that it should make the return trip ‘home,’ as it were, to another semitic language, and such an interesting one.<span class="pullsemi">”</span></p>
<p><u>L-idea</u> li Gilgamex isib ruħu f’daru <u>fil-kultura</u> u <u>l-lingwa</u> Maltija ma bdietx b’Montebello. Bejn <u>l-1899</u> u <u>l-1915</u> Alfons Maria Galea ppubblika sensiela <u>bl-isem</u> <em>Kotba <u>tal-Mogħdija</u> <u>taż-Żmien</u></em>. <u>Fl-1913</u> kien ħareġ <u>in-numru</u> 130 ta’ din <u>is-sensiela</u> <u>bl-isem</u> <em>Kif <u>l-Għerf</u> <u>tal-Kangħanin</u> Tnissel <u>fil-Griegi</u></em>, miktub minn F. Calleja “<u>tal-Alġier</u>”<span class="pull">.</span> Kemm kienet tajba <u>t-tixrida</u> ta’ dan <u>il-ktieb</u> ma tantx huwa ċar; li nafu hu li ma kienx hawn ħafna kopji <u>għall-bejgħ</u> għax Calleja kien ħallas <u>għall-pubblikazzjoni</u> minn butu. B’hekk, <u>id-drittijiet</u> <u>tal-awtur</u> ġew f’idejh u <u>l-kotba</u> kien ħadhom kważi kollha għalih, ħlief xi 500 li ħalla <u>għall-bejgħ</u>. Galea kien insista li min irid iġemma’ <u>n-numri</u> kollha ma jinfardulux. (Dawn <u>il-volumi</u> kienu popolari immens u wħud <u>mill-iktar</u> popolari fosthom inbiegħu minnhom sa 5000 kopja.) Diġà, f’din <u>il-pubblikkazzjoni</u> bikrija, Calleja kien beda diskors kritiku dwar <u>il-protagoniżmu</u> <u>tal-kulturi</u> Griegi u Rumani qodma <u>fid-diskors</u> <u>tal-wirt</u> kulturali <u>tal-Punent</u>, kritika li <u>sal-lum</u> <u>il-ġurnata</u> għadha mhux biss rilevanti iżda wkoll irriżolta.</p>
<p>Dan ta’ Calleja ma kienx diskors politikament jew kulturalment newtrali. Wara <u>l-idea</u> <u>tat-tfittxija</u> <u>għall-identità</u> Maltija fost <u>il-frammenti</u> mnaqqxin <u>bil-kitbiet</u> <u>tal-Kangħanin</u> u <u>l-Mesopotamiċi</u>, kien hemm <u>ix-xaqlib</u> politiku li informa <u>l-kostruzzjoni</u> <u>tal-identità</u>. Fuq naħa kien hemm nies bħal Fortunato Mizzi li kienu ilhom isostnu li <u>l-Maltin</u> kienu Taljani bħala razza u li <u>t-tagħlim</u> <u>tat-Taljan</u> seta’ jwassal biex <u>il-Maltin</u> jagħrfu lilhom infushom, u b’hekk iwarrbu <u>l-lingwa</u> Maltija li għalihom kellha wisq wirt Għarbi, u jwarrbu wkoll <u>il-lingwa</u> Ingliza biex irażżnu <u>l-ħakma</u> imperjalista’ fuq <u>il-gżira</u>. Fuq <u>in-naħa</u> <u>l-oħra</u> kien hemm dawk, bħal Sigismondo Savona, li kienu kontra <u>l-idea</u> <u>tal-identità</u> Taljana <u>tal-Maltin</u>. <u>Fl-1880</u>, jiġifieri sena wara li Savona bagħat <u>ir-rakkomandazzjonjiiet</u> tiegħu <u>lill-għalliema</u> biex jibdew <u>il-lezzjonijiet</u> <u>tal-qari</u> <u>bil-Malti</u> <u>fl-iskejjel</u>, twaqqfet <u>ix-Xirka</u> Xemxija&hairsp;—&hairsp;“Società Semitica”&hairsp;—&hairsp;<u>bl-ideat</u> tagħha <u>għall-ortografija</u> fonetika <u>tal-Malti</u> (b’tibdil fejn, pereżempju, <u>il-“</u>j” ħadet post <u>il-“</u>g” u allura “giolgiol” ta’ dari kienet saret “joljol”). Annetto A. Caruana, <u>id-Direttur</u> <u>tal-Edukazzjoni</u> li ħa post Savona, neħħa din <u>l-ortografija</u> <u>fl-1888</u> biex jerġa’ jpoġġi <u>l-alfabett</u> <u>tal-Accademia</u> Filologica Maltese, li b’hekk reġa’ ġie bħalma kien daħal għal ftit <u>fl-1882</u>. Dan kollu, però, kien qed isir bħala sforz biex <u>it-tagħlim</u> jimxi wkoll lejn dawk <u>tal-klassijiet</u> “baxxi”<span class="pull">.</span> F’rapporti dwar iċ-ċensiment <u>tal-1891</u>, Napuljun Tagliaferro sejjaħ <u>il-Malti</u> “a semitic dialect intermixed with thousands of words of aryan origin”<span class="pull">.</span> F’din <u>it-taqtigħa</u>, Calleja kien poġġa ruħu fuq <u>ix-xaqliba</u> <u>tal-Malti</u> Semitiku, u b’hekk beda jħares lejn <u>il-Lvant</u> Nofsani biex isib <u>il-wirt</u> li minnu setgħet tinbena identità Semitika storika <u>għall-poplu</u> Malti u <u>l-ilsien</u> tiegħu. </p>
<p>Calleja ħares lejn <u>in-narrattivi</u> <u>tal-Punent</u> dwar <u>l-eqdem</u> kulturi u sab ruħu wiċċ imb wiċċ <u>mad-diskors</u> li jmidd <u>il-Griegi</u> u <u>r-Rumani</u> fuq <u>l-eqdem</u> saffi ta’ kultura u lingwa. Tenna wkoll li għalkemm <u>il-kultura</u> <u>tal-Kangħanin</u> kienet ħafna eqdem minn dik <u>tal-Griegi</u> u <u>r-Rumani</u>, u li <u>l-mera</u> tagħha “kienet tlellex minn kull dija <u>miż-żminijiet</u> <u>l-aktar</u> imbiegħda,<span class="pullsemi">”</span> ftit huma dawk li kellhom xi tagħrif dwarha. Huwa lment li għadu jinstema’ <u>sal-lum</u>, saħansitra f’kitbiet Assirjoloġiċi <u>tas-seklu</u> 21, fejn storiċi <u>tal-Iraq</u> <u>tal-Qedem</u> li jistudjaw <u>il-kulturi</u> Kunejformi spiss jikxfu <u>l-ossessjoni</u> mqarrqa <u>bil-klassiċiżmu</u> Grieg bħala <u>l-ġenesi</u> <u>tal-istorja</u> <u>tal-kulturi</u> <u>tal-Punent</u>. F’dawn <u>l-istrutturi</u> ta’ ħsieb, <u>il-Griegi</u> <u>tal-qedem</u> ma kellhom <u>l-ebda</u> wirt <u>mill-Mesopotamja</u> iżda kienu huma li bdew <u>l-espressjonijiet</u> kulturali li fuqhom inbena <u>l-prodott</u> artistiku, letterarju, xjentifiku, eċċ. li għandna magħna llum. Mhux dejjem ċar jekk dan kienx sforz ovvju u konxju biex jitħassar <u>il-wirt</u> <u>tal-kulturi</u> Kunejformi <u>mill-istorja</u> <u>tal-Punent</u>. Seta’ kien riżultat <u>tal-għażż</u> f’wiċċ <u>il-kumplessità</u> <u>tal-lingwa</u> Akkadija, kif ukoll sforz <u>in-nuqqas</u> ta’ metodi li bihom jeżaminaw <u>l-ikonografija</u> preklassika <u>tal-Babilonja</u> u <u>l-Assirja</u>. Dan ħalla lil ċerti Maltin li xtaqu jifhmu <u>l-isfond</u> Semitiku tagħhom, ċjoè <u>l-isfond</u> Semitiku pre-Iżlamiku, iltiema kulturali. U lanqas setgħu jduru lejn studjużi Għarab għax dawn ftit li xejn kellhom ħajra jagħtu attenzjoni akkademika jew intellettwali <u>lill-fdalijiet</u> pre-Iżlamiċi. Huwa f’dan <u>il-kuntest</u> li kliem bħal dak ta’ Calleja jġorr iktar piż u jkollu aktar reżonanza. Calleja kiteb dan waqt li <u>l-identità</u> Maltija kienet għadha qed tissawwar, u fi żmien fejn, biex issawwar <u>l-identità</u> ta’ ġens, ridt iddur lejn <u>il-passat</u> u tiskava kull espressjoni biex tikxef <u>il-kontinwità</u>. </p>
<p>Calleja, bħal studjużi u kittieba oħrajn <u>fil-bidu</u> <u>tas-seklu</u> għoxrin f’Malta u fi bnadi oħra, ftit li xejn kellu pubblikazzjonijiet li seta’ jikkonsulta dwar <u>ix-xogħol</u> li kien qed isir kemm fuq skavi arkeoloġiċi <u>fl-Iraq</u> u <u>l-inħawi</u> tiegħu, kif ukoll f’xogħol filoloġiku ta’ tgħaqqid u traduzzjoni. Ħafna <u>mill-isforz</u> li kien sar minn nofs <u>is-seklu</u> dsatax <u>sal-bidu</u> <u>tas-seklu</u> għoxrin kien dak ta’ tfittix <u>fil-biċċiet</u> ta’ madum <u>tal-fuħħar</u> għal siltiet jew ismijiet li kienu jinġiebu <u>fil-Bibbja</u>. <u>L-Assirjoloġija</u> kienet għadha suġġett bla definizzjoni ċara. Ħafna <u>mix-xogħol</u> li kien qed isir kien qed jintuża biex jintwera, kważi xjentifikament, li <u>l-Bibbja</u> ma kinitx ħrafa iżda li <u>l-artijiet</u> u <u>n-nies</u> imsemmija setgħu jiġu kkorroborati, kemm ma’ fdalijiet bħal dawk <u>tal-belt</u> ta’ Ninwè u ta’ Nimrud, kif ukoll ma’ kitbiet Kunejformi li jsemmu persunaġġi <u>bħar-Re</u> Senakkerib. <u>Fl-istess</u> ħin, <u>il-Louvre</u> Pariġi u <u>l-British</u> Museum Londra kienu qed jibnu <u>l-kollezzjonijiet</u> u <u>l-identità</u> tagħhom bħala repożitorji ta’ materjalità universali, u ħafna <u>mis-sejbiet</u> ittieħdu lejn dawn <u>il-bliet</u> minnufih. Peress li <u>t-tellieqa</u> <u>għall-aktar</u> sejbiet spettakolari seħħet b’regħba u għaġla, u peress li <u>l-antikwarjat</u> ma kienx għadu żviluppa f’arkeoloġija xjentifika msawra fuq <u>l-istratigrafija</u>, <u>il-kuntest</u> ta’ ħafna <u>mis-sejbiet</u> ma ġiex ippreservat; mingħajr <u>il-kuntest</u>, <u>is-sejba</u> ftit li xejn trendi informazzjoni utli <u>għat-tifsir</u> tagħha. <u>Il-filoloġija</u>, b’hekk, ingħatat post ewlieni <u>fl-Assirjoloġija</u> minħabba <u>l-fatt</u> li dawn <u>il-frammenti</u> setgħu jiġu studjati <u>għall-aspetti</u> lingwistiċi tagħhom. <u>Fl-ewwel</u> deċennji <u>tal-Assirjoloġija</u> ftit li xejn seta’ jkun magħruf dwar <u>il-kuntest</u> <u>tal-produzzjoni</u> ta’ dawn <u>it-testi</u> li kienu qed jinbeżqu <u>mill-art</u> nixxiefa <u>tal-Iraq</u> eluf ta’ snin wara li nkibtu.</p>
<p>Fost dawn <u>il-frammenti</u>, <u>fl-1872</u>, reġa’ tfaċċa, <u>għall-ewwel</u> darba wara eluf ta’ snin, Gilgamex fi ġrajja minquxa fuq biċċiet ta’ fuħħar.</p>
<p> #</p>
<p>Gilgamex huwa <u>x’aktarx</u> <u>l-uniku</u> persunaġġ <u>mil-letteratura</u> <u>tal-Lvant</u> Nofsani Qadim li huwa magħruf fuq livell popolari. <u>Fil-fatt</u>, ħafna għandhom <u>l-impressjoni</u> li <u>l-Gilgamex</u> huwa <u>l-uniku</u> xogħol letterarju li qatt inkiteb jew li nafu bih <u>mid-dinja</u> <u>tal-Mesopotamja</u>. Ħafna <u>mill-ftit</u> Assirjologi li hawn <u>fid-dinja</u> jersqu lejn <u>l-istudju</u> <u>tal-Mesopotamja</u> minħabba Gilgamex, spiss biex jaqraw <u>il-ġrajjiet</u> tiegħu <u>bl-Akkadi</u>, għax din <u>il-lingwa</u> tħaddan <u>id-djaletti</u> <u>tal-Assirja</u> u <u>l-Babilonja</u>. Ħafna huma dawk li jaħsbu li <u>l-ġrajja</u> nstabet kollha, li għandna llum kull framment li hemm bżonn biex ngħaqqdu <u>t-tifrik</u> flimkien u naqraw <u>il-Gilgamex</u> mingħajr lakuni u interruzzjonijiet. Fortunatament, dan mhux minnu u minħabba dan, <u>il-Gilgamex</u> m’għandux <u>it-toqol</u>, u forsi <u>l-għeja</u>, li għandhom stejjer Griegi <u>bħall-Ilijade</u> u <u>l-Odissea</u>, li ma ntesew qatt, li qatt ma kellhom <u>il-bżonn</u> li jiġu misjuba u mgħaqqda, li minn dejjem inqraw u ġew studjati u li llum jiġu għandna mhux biss bħala stejjer imma wkoll bħala fenomeni kumplessi ta’ riċezzjoni. Biss, għalkemm <u>il-Gilgamex</u> għandu storja ta’ riċezzjoni qasira meta mqabbla ma’ <u>tal-klassiċi</u> Griegi jew Rumani, qabel għeb <u>fil-qedem</u> kellu ħajja twila ferm. <u>Fil-fatt</u>, sakemm wasal <u>fil-verżjoni</u> <u>l-aktar</u> magħrufa, jiġifieri dik <u>bil- </u>Babilonjan Standard, kellu ġrajja ta’ riċezzjoni kumplessa ħafna, b’ħafna varjanti <u>tar-rakkont</u> u verżjonijiet f’minn <u>tal-inqas</u> erba’ lingwi u bosta djaletti. </p>
<p><u>Il-Gilgamex</u> mhuwiex biss storja iżda huwa wkoll artefatt; primarjament huwa materja arkeoloġika. <u>Il-kitba</u> <u>fil-Mesopotamja</u> bdiet f’nofs <u>ir-raba</u>’ millennju Qabel <u>l-Era</u> Komuni biex taqdi eżiġenzi ekonomiċi. Jiġifieri biex iżżomm <u>bil-miktub</u>&hairsp;—&hairsp;timmaterjalizza&hairsp;—&hairsp;tranżazzjoniijiet bejn aġenti agrarji rigward djun u kummerċ agrikolu jew biex iżżomm rekord ta’ dak li ngħata <u>lit-tempju</u> u mingħand min. Dan biex <u>l-applikanti</u> u <u>l-benefiċjarji</u> ta’ kontijiet ikollhom memorja <u>tat-tranżazzjoni</u>. Dawn <u>it-tranżazzjonijiet</u> tniżżlu fuq biċċiet ta’ fuħħar magħġun f’forma ta’ maduma li toqgħod <u>fil-pala</u> <u>tal-id</u>, u li <u>l-wiċċ</u> u <u>t-taħt</u> tagħha kienu llixxati biex joħolqu spazju fejn setgħu jiġu minquxa <u>s-sinjali</u> li llum insejħu Kunejformi. Eluf fuq eluf minn dawn <u>il-madumiet</u> żgħar <u>tat-tafal</u> illum għadhom ġo repożitorji ta’ mużewijiet u libreriji mxerrdin <u>mad-dinja</u> kollha jistennew li jiġu tradotti <u>fil-lingwi</u> moderni tagħna. </p>
<p><u>L-ewwel</u> lingwa li ġiet miktuba <u>bit-tinqix</u> Kunejformi kienet <u>is-Sumeru</u>; iżda meta daħlu <u>l-Iraq</u> <u>l-ewwel</u> nies li kienu jitkellmu <u>l-ilsien</u> Semitiku (<u>l-Akkadi</u>) intebħu <u>mill-ewwel</u> <u>bl-użu</u> <u>tat-teknoloġija</u> <u>tal-kitba</u> u bdew jużaw <u>is-sinjali</u> Kunejformi biex jiktbu <u>l-ilsien</u> tagħhom. Għalkemm kienet sistema ta’ kitba li ma kinitx żviluppata biex taqdi <u>l-bżonnijiet</u> ta’ lsien u ħsieb Semitiku, <u>il-Kunejformi</u>&hairsp;—&hairsp;bħal pereżempju <u>l-kitba</u> Latina li tintuża biex jinkitbu lingwi differenti <u>bħall-Franċiż</u>, <u>l-Ingliż</u>, <u>il-Finlandiż</u>, eċċ.&hairsp;—&hairsp;ġiet adattata għal dan <u>il-bżonn</u> u tul <u>il-kronoloġija</u> sħiħa bejn <u>ir-raba</u>’ millennju QEK u <u>l-ewwel</u> għexieren ta’ snin <u>tal-Era</u> Komuni, <u>l-Akkadi</u> kien għadu qed jinkiteb b’din <u>it-teknoloġija</u>. Kull maduma <u>tal-fuħħar</u> li fuqha hemm <u>il-kitba</u> Kunejformi hija artefatt u ġeneralment tiġi meqjusa tali minn kull Assirjologu. Ġeneralment fuq kull eżemplar jitniżżlu wkoll, b’linka sewda u kitba kważi mikroskopika, tags <u>bħan-numru</u> <u>fil-mużew</u>, eċċ.</p>
<p>F’nofs <u>is-seklu</u> dsatax, meta <u>l-Iraq</u> kienet miżgħuda b’residenti <u>mill-Imperu</u> Ottoman, kif ukoll ambaxxaturi, esploraturi, merkanti, u spiji Franċiżi u Ingliżi, <u>fl-Ewropa</u>, <u>il-British</u> Museum u <u>l-Louvre</u> kienu f’tellieqa ma’ xulxin biex jgħammru <u>l-eżibizzjonijiet</u> universali tagħhom. Fosthom, <u>fl-Iraq</u> kien hemm <u>Paul-É</u>mil Botta, Franċiż, u Austin Henry Layard, Ingliż. <u>L-interess</u> tagħhom li jsibu <u>d-dinja</u> <u>tal-Bibbja</u> mmaterjalizzata <u>fil-fdalijiet</u> moħbija taħt saffi ta’ terrapien wassalhom biex jibdew iħaffru. Ngħidu jħaffru iktar milli jiskavaw għax, kif għedna, <u>l-arkeoloġija</u> kienet iktar antikwarjaniżmu qabel bdiet tuża metodi xjentifiċi u stratigrafiċi. <u>It-tnejn</u> li huma żvelaw <u>il-bliet</u> ta’ imperi qodma, bħal Ninwè u Khorsabad, u kkonfermaw li <u>għall-inqas</u> partijiet <u>mill-istejjer</u> bibliċi kellhom bażi storika. <u>Is-sejbiet</u> <u>fil-palazzi</u> <u>tal-Imperi</u> ntbagħtu biex jimlew <u>is-swali</u> <u>tal-mużewijiet</u> <u>tal-Punent</u> bħala wirja <u>tal-intrapriża</u> kolonjali, speċi ta’ introjtu kulturali ġustifikat għaliex <u>il-popli</u> <u>tal-Lvant</u> Nofsani, <u>fl-immaġinarju</u> kolonjalista, ma kellu ebda ħajra li japprezza <u>l-materjalità</u> taċ-ċiviltajiet qodma. Din <u>il-ġustifikazzjoni</u> ta’ serq ta’ patrimonju estendiet għal dik imxerrda minn istituzzjonijiet Brittaniċi u Franċiżi li għadhom jgħidu li <u>l-eżibizzjonijiet</u> tagħhom huma universali, li <u>l-impatt</u> iġġenerat minn wirjiet ġo bliet ċentrali huwa ħafna ikbar milli kieku <u>l-artefatti</u> baqgħu <u>fil-pajjiż</u> oriġinali, u li qed jinżammu ’l bogħod minn perikli ta’ gwerra u f’ambjenti klimatiċi tajbin <u>għall-preżervazzjoni</u>. <u>Il-madum</u> <u>tat-tafal</u> <u>bil-kitbiet</u> Kunejformi, kif ukoll <u>id-dekorazzjonijiet</u> ta’ bassoriljev u materjalità oħra, huma miżmuma flimkien u jikkostitwixxu <u>s-sorsi</u> primarji li minnhom <u>l-Assirjologi</u> jiktbu <u>l-istorja</u> <u>tal-Mesopotamja</u>. Illum, qed isiru wkoll proġetti biex ikun hemm, <u>għall-inqas</u>, aċċessibbiltà online għalihom, xi kultant dettaljata ħafna kemm rigward <u>id-definizzjoni</u> ottika kif ukoll rigward referenzi għal studji.</p>
<p>Fost <u>is-sejbiet</u> spettakolari ta’ Layard kien hemm <u>il-palazz</u> <u>fit-Tramuntana</u> taċ-ċittadella ta’ Kujunjik ġewwa Ninwè, ħarira ’l bogħod minn Mosul. Dan <u>il-palazz</u> kien irrinovah Axxurbanipal, <u>il-mexxej</u> <u>tal-Assirja</u> <u>fis-seklu</u> sebgħa QEK. Axxurbanipal huwa magħruf għaċ-ċikli viżivi <u>tal-kaċċa</u> rjali <u>tal-iljuni</u> <u>ġol-arena</u> <u>fil-belt</u> ta’ Ninwè. Huwa ma kienx magħżul biex isir re; kien intbagħat jistudja biex isir qassis <u>fit-tempju</u> ta’ Nabu, <u>l-alla</u> <u>tal-kitba</u> <u>fil-Panteon</u> Assirjan. Għalkemm mhux magħruf eżattament għaliex, Axxurbanipal kellu <u>l-ambizzjoni</u> li jgħaqqad librerija sħiħa <u>bil-kitbiet</u> <u>tal-istudjużi</u> ta’ żmienu u ta’ dawk li fi żmienu kienu diġà saru “klassiċi”<span class="pull">.</span> Insibu wkoll istruzzjonijiet mibgħuta <u>lill-aġenti</u> tiegħu biex isibulu testi rari ħafna u li ma kienx hemm għadd kbir ta’ eżemplari tagħhom. Dawn <u>l-aġenti</u> kienu speċjalizzati, iduru bejn belt u oħra jqallbu fost <u>il-kollezzjonijiet</u> ta’ kitbiet. <u>Mis-sebgħinijiet</u> ’l hawn, <u>fl-Assirjoloġija</u> nsejħu din <u>il-kollezzjoni</u> “<u>il-librerija</u> ta’ Axxurbanipal,<span class="pullsemi">”</span> però għandna nżommu f’moħħna li dak <u>iż-żmien</u> dawn <u>il-kitbiet</u> kienu miżmuma f’bosta postijiet imxerrdin <u>mal-belt</u> u mhux f’repożitorju wieħed. Li <u>l-kitba</u> kienet ta’ preġju kbir nafuh <u>mill-organizzazzjoni</u> <u>tat-Tempju</u> ta’ Nabu <u>fil-belt</u> Assirjana ta’ Nimrud, iċ-ċentru <u>tal-kultura</u> Assirjana <u>fis-seklu</u> tmienja QEK u li baqgħet waħda <u>mill-bliet</u> ta’ kultura għolja tul <u>l-epoka</u> Assirjana kollha. <u>Fin-naħa</u> <u>tan-Nofsinhar</u> <u>tal-kumpless</u> <u>tat-Tempju</u>, fuq <u>ix-xaqliba</u> <u>tal-Punent</u>, instabu żewġ kappelli, waħda ta’ Nabu u <u>l-oħra</u> ta’ Taxmetu, <u>il-konsorti</u> tiegħu. <u>Il-bibien</u> ta’ dawn <u>il-kappelli</u> kienu jħarsu lejn <u>il-Punent</u> u jagħtu għal fuq bitħa interna mikxufa u mdawla. Fuq din <u>ix-xaqliba</u> nstabu kmamar mgħammra b’attrezzi <u>għall-preparazzjoni</u> <u>tal-madum</u> <u>għall-kitba</u> u xkaffar mimlija madum b’kitbiet ta’ kull ġeneru. Kamra minnhom <u>l-esploraturi</u> Brittaniċi sejħulha “Tablet Room”<span class="pull">,</span> għaliex fiha nstab numru sostanzjali ta’ madum imnaqqax <u>bil-kitba</u>. B’hekk, <u>l-alla</u> <u>tal-kitba</u> Nabu <u>mill-kappella</u> tiegħu kien iżomm għajnejh fuq <u>il-kittieba</u> u fuq iċ-ċentru <u>tal-kitba</u> ġewwa <u>l-belt</u> ta’ Nimrud. </p>
<p>Wieħed minn dawn <u>il-kittieba</u> nafu ismu. Għalkemm ħafna <u>mill-kitbiet</u> <u>tal-Mesopotamja</u> huma anonimi, meta <u>l-kultura</u> <u>tal-Assirja</u> kienet waslet fi żmien ta’ produzzjoni kulturali ta’ livell u ta’ kwantità għoljin ħafna, bosta <u>mill-ħassieba</u> u <u>l-istudjużi</u> ta’ dak <u>iż-żmien</u> bdew jagħtu kas <u>tal-persunaġġ</u> wara <u>l-kitba</u>, jiġifieri <u>l-kittieb</u> bħala awtur. F’wieħed <u>mill-katalgi</u> <u>fil-librerija</u> ta’ Axxurbanipal, li fihom <u>l-istudjużi</u> attribwixxew kittieba partikolari għal xogħlijiet magħrufa, hemm imniżżel <u>il-kittieb</u> <u>tal-Gilgamex</u> bħala <u>Sin-leqi</u>-unnenni. F’dan <u>il-kuntest</u>, però, għadu mhux ċert kemm <u>mill-kontenut</u> <u>tal-ġrajja</u> huwa miktub minn <u>Sin-leqi</u>-unnenni nnifsu, u kemm huwa <u>fil-fatt</u> għadd ta’ ġrajjiet ikkupjati u miġburin minnu.</p>
<p class="break"><span class="initial"><span class="dropcap drop-I">I</span><u>l-Gilgamex</u></span>&nbsp; daħal lura <u>fix-xena</u> kulturali Semitika <u>fis-seklu</u> għoxrin, eżattament bħala parti <u>mill-impetu</u> modernista <u>tas-sittinijiet</u>. F’dan <u>il-moviment</u>, <u>il-passat</u>, kif ukoll <u>it-tfittxija</u> tiegħu, servew ta’ punt ta’ riferiment li minnu baqa’ ġej kolllox lejna “b’kontinwità splussiva”<span class="pull">,</span> fi kliem Taha Yasin Ramadan, <u>il-Prim</u> Ministru <u>tal-Iraq</u>. F’dan <u>iż-żmien</u> tfaċċat <u>fix-xena</u> letterarja <u>t-traduzzjoni</u> <u>tal-Gilgamex</u> <u>fl-Għarbi</u>. <u>L-artist</u> modernista Dia Azzawi kellu interess kbir <u>fil-Gilgamex</u>; <u>fil-fatt</u> Azzawi kien <u>l-illustratur</u> <u>tat-tieni</u> edizzjoni <u>tal-Gilgamex</u> ta’ Taha Baqir <u>fl-1965</u>. Baqir, li għal żmien kien <u>il-kuratur</u> <u>tal-Mużew</u> Nazzjonali <u>tal-Iraq</u>, kien Assirjologu u arkeologu. Bħala arkeologu kien magħruf <u>għas-sejba</u> tiegħu ta’ korpus ta’ liġijiet minn Eshnunna ġo Tell Abu Harmal, viċin <u>tal-belt</u> ta’ Baghdad. Baqir kien kapaċi ferm jittraduċi <u>mill-kitba</u> Kunejformi Akkadija. <u>Fil-fatt</u>, ittraduċa <u>l-Gilgamex</u> darbtejn, darba <u>fil-ħamsinijiet</u> <u>mill-Ingliż</u> u <u>t-tieni</u> darba <u>mill-oriġinali</u> <u>fl-1965</u>. </p>
<p>Ftit wara <u>l-kolp</u> militari ta’ Lulju <u>tal-1968</u>, <u>il-Partit</u> Ba’ath Iraqqin beda juri interess <u>fil-kulturi</u> qodma <u>tal-Mesopotamja</u>, ċjoè, <u>fil-kulturi</u> Semitiċi qodma. <u>Għall-bidu</u> dan <u>l-interess</u> kien purament, jew primarjament, kulturali, pereżempju f’festivals li fihom bdew jittellgħu verżjonijiet moderni <u>tar-riti</u> Akkadin <u>tar-rebbiegħa</u>. <u>L-interess</u> <u>fil-politika</u> <u>tal-popli</u> Semitiċi <u>tal-Qedem</u> ġie wara. Għalkemm hemm min isostni li <u>l-interess</u> kien immedjatament ħafna iktar <u>fil-fond</u> minn hekk, donnhom esprimewh biss bħala manifestazzjoni kulturali sabiex ma jitqajmux kontroversji jew biex ma titqanqalx oppożizzjoni, kemm interna kif ukoll minn partiti u mexxejja <u>Pan-Arabisti</u> oħrajn. Hawnhekk insibu, pereżempju, interess qawwi <u>fit-tfittxija</u> <u>għall-kontinwità</u> speċjalment <u>fil-mużika</u>, <u>fl-arti</u> viżiva, kif ukoll <u>fl-istejjer</u>. Insibu wkoll <u>il-bini</u> <u>tal-belt</u> imġarrfa u mwaqqgħa <u>tal-Babilonja</u>. Din <u>ir-rikostruzzjoni</u> swiet ’il fuq minn 100 miljun dollaru li ntefqu waqt li <u>l-Iraq</u> kien qiegħed fi gwerra <u>mal-Iran</u>; spiża enormi iżda waħda li <u>l-Partit</u> Ba’ath ried li ssir biex jinħoloq ċentru ideoloġiku ta’ unità identitarja: <u>l-Iraqqini</u> magħqudin f’passat wieħed, <u>fil-belt</u> <u>tal-Babilonja</u>.</p>
<p><u>Fil-bidu</u> <u>tas-sebgħinijiet</u>, <u>l-Iraq</u> daħħal liġi dwar <u>il-patrimonju</u> antik li biha ma setgħetx tiġi esportata kultura materjali misjuba jew imneħħija <u>mir-radam</u>. <u>Fl-istess</u> ħin, taħt ordnijiet diretti minn Saddam Hussein, <u>l-ambaxxaturi</u> Iraqqini kienu mħarrġin <u>fid-diplomazija</u> kulturali biex jippruvaw ireġġgħu lura lejn <u>l-Iraq</u> <u>l-artefatti</u> Iraqqini <u>mill-mużewijiet</u> universali <u>fil-pajjiżi</u> <u>tal-Punent</u>. Saddam Hussein stess daħal f’negozjati fejn <u>il-kultura</u> <u>tal-Mesopotamja</u> ħadet sehem <u>fit-trattati</u> <u>tal-bejgħ</u> <u>taż-żejt</u> <u>lill-pajjiżi</u> <u>tal-Punent</u>. F’okkażjoni minnhom, <u>fil-fatt</u>, Saddam Hussein ipprova jistaqsi <u>għar-ripatrijazzjoni</u> <u>tal-Kodiċi</u> <u>tal-Ħammurabi</u> <u>mil-Louvre</u> bħala waħda <u>mill-kundizzjonijiet</u> <u>fit-trattati</u> <u>taż-żejt</u> ma’ Franza. Għalxejn.</p>
<p>F’dan <u>il-moviment</u> modernista taħt <u>l-umbrella</u> <u>tal-Partit</u> Ba’ath, <u>l-irkupru</u> <u>tal-kulturi</u> <u>tal-Mesopotamja</u> <u>tal-Qedem</u> kien sar kważi ħaġa ta’ kuljum u kull sena kien jikkulmina f’festival enormi <u>tal-mużika</u> internazzjonali <u>tal-Babilonja</u>. Hawnhekk, fost siltiet ta’ mużika miġjuba minn pajjiżi <u>tal-Punent</u> u drammi mnebbħin minn stejjer <u>tal-mitoloġija</u> Sumera u Akkadija, beda jinstema’ <u>r-rakkont</u> <u>tal-Gilgamex</u>. Tant kien ħerqan <u>il-Partit</u> Ba’ath li joħloq din <u>il-kontinwità</u> <u>mal-qedem</u>, biex jgħaqqad komunitajiet ta’ etniċità, lingwa, u twemmin differenti taħt identità waħda li, kull min għen u ħa sehem <u>fl-irkupru</u> <u>tal-ewwel</u> kulturi Semitiċi, kisbu <u>l-popolarità</u> u profitti enormi <u>fl-oqsma</u> professjonali. <u>X’aktarx</u> dan seħħ minħabba <u>l-fatt</u> li ftit kienu dawk <u>l-intellettwali</u> li għamlu kif kien ilu jgħidilhom <u>l-istat</u> sa <u>mit-tletinijiet</u>, jiġifieri li jagħrfu lilhom infushom bħala Għarab. B’hekk, <u>il-Partit</u> Ba’ath <u>għall-ewwel</u> ipprova kemm felaħ biex iżomm <u>il-Qedem</u> Mesopotamiku ’l bogħod biżżejjed <u>mill-identità</u> Għarbija. Dan għaliex <u>ir-relazzjoni</u> bejn <u>it-tnejn</u> setgħet tkun diffiċli tiġi stabbilita akkademikament. U għaldaqstant seta’ jintilef <u>l-għan</u> <u>tal-kampanja</u> politika <u>tal-Partit</u> li jgħaqqad <u>l-Għarab</u>, <u>il-Kurdi</u> u oħrajn. Biex inkun għedt kollox, kien hemm drabi meta <u>l-Partit</u> ipprova jagħti identità Għarbija <u>lill-popli</u> Semitiċi <u>tal-qedem</u>, anki <u>fil-bidu</u> <u>tas-sittinijiet</u>; però membri <u>tal-Partit</u> intebħu li dan kien se jkun ta’ xkiel jekk riedu li jilħqu <u>l-għan</u> li joħolqu identità waħda, partikolarment fost <u>l-Għarab</u> u <u>l-Kurdi</u>&hairsp;—&hairsp;identità Iraqqina! <u>Il-Partit</u> kien iktar komdu ġaladarba kienet temmet <u>ir-rivolta</u> Kurda <u>fl-1975</u>. </p>
<p><u>Il-Partit</u> Ba’ath irnexxielu jagħġen <u>l-identità</u> Għarbija <u>mal-ewwel</u> nies Semiti <u>tal-Mesopotamja</u> <u>fl-aħħar</u> <u>tas-sebgħinijiet</u>; f’daqqa waħda <u>l-ewwel</u> Semiti saru Għarab meta Saddam Hussein <u>fl-1977</u> laqqa’ <u>lill-membri</u> <u>tal-Uffiċċju</u> <u>tal-Informazzjoni</u> u ġegħelhom jagħtu ħarsa <u>mill-ġdid</u> lejn <u>l-istorja</u> <u>tal-pajjiż</u> <u>bl-għan</u> ewlieni li jagħrfu <u>l-ewwel</u> Semiti <u>tal-Mesopotamja</u> bħala Għarab. F’dan <u>il-kuntest</u>, bosta kienu dawk li appoġġjaw din <u>id-direzzjoni</u> politika, fosthom anki <u>l-arkeologu</u> Taha Baqir li stqarr li <u>l-isem</u> korrett ta’ dawn <u>l-ewwel</u> nies Semiti huwa Għarab. Uħud komplew jaraw lilhom infushom bħala werrieta <u>tal-benniena</u> taċ-ċiviltà, kif kienet tissejjaħ <u>il-Mesopotamja</u> dak <u>iż-żmien</u>&hairsp;—&hairsp;pajjiżi oħra kienu magħluqa għal proġetti arkeoloġiċi u allura, ħafna drabi, teknoloġiji qodma <u>bħall-kitba</u> kienu nstabu biss <u>ġol-Iraq</u>. Oħrajn żammew ma’ din <u>l-ideoloġija</u> billi internalizzaw <u>l-idea</u> li huma kienu <u>l-werrieta</u> kemm <u>tal-patrimonju</u> kif ukoll <u>tal-karatteristiċi</u> bijoloġiċi <u>tal-ewwel</u> popli <u>tal-Mesopotamja</u>, jiġifieri mhux dawk Semitiċi iżda Sumeri. B’dan <u>il-mod</u>, setgħu jagħrfu lilhom infushom bħala Iraqqini f’dan <u>il-qafas</u>. </p>
<p><u>Fis-sittinijiet</u> u <u>s-sebgħinijiet</u> kien hemm, voldieri, spinta sħiħa biex din <u>l-idea</u> ta’ kontinwità bejn <u>il-popli</u> <u>tal-Mesopotamja</u> u <u>l-Iraqqini</u> <u>tal-lum</u> tiġi mirquma sew kemm kulturalment kif ukoll ideoloġikament. <u>Fit-teatri</u> ta’ Baghdad, pereżempju, ittellgħu minn <u>tal-inqas</u> sitt drammi differenti li ttrattaw <u>il-kulturi</u> ta’ Sumer u <u>tal-Babilonja</u>. <u>L-aktar</u> importanti fost dawn <u>id-drammi</u> kien hemm <u>il-Gilgamex</u> li ttellgħet erba’ darbiet. <u>L-aktar</u> produzzjoni elaborata kienet dik li ttellgħet <u>fl-anfiteatru</u> Grieg ġewwa <u>l-Babilonja</u>. <u>Il-produzzjoni</u> kellha minn <u>tal-inqas</u> sittin attur u <u>l-udjenza</u> laħqet <u>l-elfejn</u> persuna, ħafna minnhom nies <u>mill-akkwati</u>. Din <u>il-produzzjoni</u> reġgħet ittellgħet <u>is-Sirja</u> <u>fin-naqra</u> żmien ta’ hena li gawdew flimkien <u>l-Iraq</u> u <u>s-Sirja</u> bejn <u>l-1978</u> u <u>l-1979</u>. </p>
<p><u>Il-wirt</u> <u>tal-Mesopotamja</u> kien parti <u>mill-ideoloġija</u> ta’ “watanija”<span class="pull">,</span> jiġifieri <u>l-idea</u> ta’ lealtà lejn stat Għarbi wieħed minflok rabta <u>pan-Arabika</u>; ovvjament, dan ma jfissirx li <u>l-poplu</u> Iraqqin m’għarafx lilu nnifsu bħala Għarbi; anzi! F’dan <u>il-kuntest</u> għaraf lilu nnifsu bħala <u>l-ħolqa</u> li tgħaqqad <u>l-Arabiżmu</u> <u>mal-Iraq</u> bikri: Assir, Babilonjan u saħansitra Sumer. Però, <u>id-dibattitu</u> kien imqajjem sew; nafu li <u>fil-ħdax</u>-il kungress <u>tal-kittieba</u> Għarab <u>tal-1977</u>, Tarrad <u>al-Qubaysi</u> kien qam <u>għall-kittieba</u> bħal <u>al-Sayyab</u> u <u>al-Bayati</u> dwar <u>l-użu</u> ta’ temi meħudin <u>mil-letteratura</u> <u>tal-Assirja</u> u <u>l-Babilonja</u>, u sejjaħ dan <u>il-wirt</u> letterarju aspett <u>tal-wirt</u> Għarbi; però <u>l-kumment</u> ma’ tħalliex b’xejn minn kritiku ieħor li widdeb li għalkemm dawn <u>il-kittieba</u> wrew li <u>l-lingwa</u> Għarbija hija Semitika, ma kien hemm <u>l-ebda</u> prova li <u>s-Semiti</u> kienu Għarab!</p>
<p>Huwa f’dan <u>il-kuntest</u> ta’ esplorazzjoni politika u identitarja li nistgħu nqiegħdu <u>x-xogħol</u> ta’ Montebello. Konsapevoli <u>tat-tfittxija</u> <u>għall-identità</u> Semitika sa <u>mill-1913</u>, <u>bit-traduzzjoni</u> <u>tal-Gilgamex</u> <u>għall-Malti</u> Montebello pprova jgħaqqad <u>l-identità</u> Maltija <u>mal-identità</u> Semitika li kienet qed terġa’ titqanqal f’diskorsi oħrajn bnadi oħra. Però <u>x’aktarx</u> li <u>l-Maltin</u> kienu wkoll werrieta ta’ dik <u>l-ansjetà</u> kulturali u ideoloġika li ħadet b’ħasda lil ħafna nies <u>fil-Lvant</u> Nofsani, li sforz ċirkostanzi politiċi kellhom jagħrfu lilhom infushom jew bħala “Għarab <em>u</em> Semitiċi” jew inkella bħala “Għarab <em>jew</em> Semitiċi”<span class="pull">.</span> F’dawn iċ-ċirkostanzi, kien hemm reżistenza kbira li <u>l-Malti</u> jissejjaħ Għarbi, jew varjant tiegħu; però, ħadd ma qarras wiċċu jiftaħar <u>bil-wirt</u> Semitiku.</p>
<p>Huwa wkoll f’dan <u>il-kuntest</u> politiku u kulturali li bdew jitwaqqfu ħbiberiji ġodda fost <u>il-mexxejja</u> ta’ pajjiżi qrib xulxin <u>fil-Mediterran</u>. Dik bejn Malta u <u>l-Libja</u> hija każ minnhom. Wara <u>tlettax-il</u> sena <u>fl-oppożizzjoni</u>, Mintoff tela’ <u>fil-gvern</u> <u>fl-1971</u>, tliet snin wara <u>r-rivoluzzjoni</u> <u>fil-Libja</u> li kienet ġabet <u>it-tmexxija</u> <u>tal-pajjiż</u> f’idejn <u>il-Kurunell</u> Muammar Gaddafi. F’dak <u>l-istess</u> żmien, peress li <u>l-Kuruna</u> kienet qiegħda tiġġebbed ma’ Mintoff dwar <u>il-kera</u> dovuta lejn Malta biex din tinżamm bħala bażi militari, <u>il-futur</u> ta’ dak <u>l-introjtu</u> ma kienx ċar. Għaxar snin qabel <u>ir-rivoluzzjoni</u>, <u>fil-Libja</u> kienu nstabu riżervi kbar <u>taż-żejt</u> u Gaddafi ma kellu <u>l-ebda</u> ħsieb iżomm lura milli juża dawn <u>ir-riżorsi</u> favur <u>l-ambizzjonijiet</u> politiċi tiegħu, u ma ħarablux <u>il-fatt</u> li kien hemm għaddej dramm postkolonjali prattikament fuq <u>l-għatba</u> tiegħu. Mintoff, <u>min-naħa</u> tiegħu, kien ilu li ta dahru <u>lill-Punent</u> minn meta beda jisfaxxa <u>l-pjan</u> <u>tal-Integration</u> u bdiet <u>il-ħbiberija</u> ma’ Gamal Abdel Nasser, <u>il-President</u> <u>tal-Eġittu</u>. <u>Fl-1960</u>, imbagħad, <u>il-Partit</u> Laburista daħal <u>fl-AAPSO</u> (Afro-Asian People’s Solidarity Organisation) u b’hekk ġab fuqu <u>l-għadab</u> <u>tal-Knisja</u> u <u>l-interdett</u>. <u>L-awtoritajiet</u> Brittaniċi kienu konxji sew ta’ dan kollu. <u>Fil-minuti</u> <u>tal-laqgħa</u> bejn Mintoff, <u>il-Prim</u> Ministru <u>tal-Ingliterra</u> Ted Heath u Lord Carrington <u>tat-23</u> ta’ Settembru <u>fl-1971</u>, pereżempju, isemmu kif Mintoff, waqt li qed jiddiskuti <u>n-newtralità</u> futura ta’ Malta, kien qed jinsisti magħhom li, jekk jaslu għal ftehim ta’ kera biex iżommu <u>l-faċilitajiet</u> militari tagħhom f’Malta, <u>l-Ingliżi</u> kellhom jintrabtu li ma jużawhomx kontra <u>l-Għarab</u>. </p>
<p><u>Fis-17</u> ta’ Jannar <u>tal-1972</u>, <u>il-ġurnal</u> <em>Time</em>&hairsp;—&hairsp;leħen emblematiku ta’ kif Malta kienet meqjusa <u>fl-immaġinarju</u> <u>tal-Punent</u>&hairsp;—&hairsp;kien irrapporta li hekk kif <u>l-Ingliżi</u> bdew jitilqu ftit ftit, wasal Malta ajruplan <u>tal-merkanzija</u> <u>tal-forzi</u> armati <u>tal-Libja</u>. <u>L-artiklu</u> semma li fuq <u>dal-ajruplan</u> kien hemm esperti tekniċi li waslu Malta biex <u>l-ajruport</u> ta’ Ħal Luqa jkun jista’ jibqa’ jiffunzjona jekk <u>l-esperti</u> Ingliżi kellhom jitilqu minn Malta. <u>Il-ġurnalisti</u> <u>tat-<em>Time</u></em> ma tantx niżlitilhom tajjeb din; milli jidher, <u>il-Libja</u> ma kellhiex esperti tekniċi f’dan <u>il-qasam</u> (<u>fil-fatt</u>, <u>il-kontrolluri</u> <u>tat-traffiku</u> <u>tal-ajru</u> <u>fil-Libja</u> kienu Franċiżi jew Eġizzjani). <em>Time</em> sostnew li dawn kienu <u>fil-fatt</u> pulizija armati <u>mil-Libja</u> li kienu nġabu Malta biex jintervjenu f’każ ta’ rewwixta hekk kif <u>l-Ingliżi</u> bdew <u>bil-mod</u> <u>il-mod</u> iparpru ’l hemm. Intqal ukoll, u nafu li hekk ġara, li Gaddafi kien lest li jsellef <u>il-flus</u> lil Malta sakemm din tiġi fuq saqajha biex jagħmel tajjeb <u>għat-telf</u> <u>tal-introjtu</u> <u>mill-Imperu</u>. </p>
<p>Gaddafi żar Malta <u>għall-ewwel</u> darba <u>fl-1973</u>. Din kienet <u>l-ewwel</u> fost bosta żjarat fejn Gaddafi, meta tkellem pubblikament, enfasizza <u>l-ġenerożità</u> <u>tal-Libja</u> lejn Malta u <u>n-nisel</u> komuni <u>tal-Għarab</u> u <u>l-Maltin</u>. Gaddafi beda jħajjar lil Malta tħares lejn <u>is-sisien</u> Semitiċi tagħha, biex terġa’ lura fi ħdan <u>il-familja</u> li taqsam magħha <u>l-istess</u> ġenetika kulturali. <u>Is-suġġett</u> Malti, fi kliemu, kien Għarbi mnissel <u>mill-Feniċju</u> Semita.</p>
<p>Huwa f’dan <u>il-kuntest</u> li Malta saret repubblika <u>fl-1974</u>; <u>bil-Malti</u> jitbandal bejn <u>is-Semitiżmu</u> ta’ kliem bħal “mitjar” u “ġnus magħquda”<span class="pull">,</span> u <u>l-Malti</u> ta’ ambizzjoni kontinentali bi kliem bħal “ajruport” u “nazzjoni uniti”<span class="pull">,</span> tbandil li ma ntilifx saħansitra <u>fl-għaġna</u> <u>tal-identità</u> <u>tal-partiti</u> politiċi. <u>Fl-istess</u> sena, Montebello ppubblika <u>l-Gilgamex</u> <u>bil-Malti</u>, b’dedika lil Mintoff. <u>Il-Gilgamex</u> kellu jkun test ċelebrattiv kemm <u>għall-“</u>mexxej” li ħall <u>il-gżira</u> <u>mill-Imperu</u>, kemm <u>għall-poplu</u> Malti biex jagħraf lilu nnifsu u <u>l-wirt</u> tiegħu f’kontinwità <u>mal-eqdem</u> kultura Semitika, kif ukoll bħala manwal għal riflessjoni politika ta’ twissija kontra <u>l-arroganza</u> <u>fit-tmexxija</u> <u>tal-istat</u>. B’hekk, <u>it-traduzzjoni</u> ta’ dan <u>it-test</u> ġiet strumentalizzata politikament u kulturalment.</p>
<p class="break"><span class="initial"><span class="dropcap drop-K">K</span>if</span>&nbsp; ġa għedt qabel, <em>Għemejjel Gilgamex</em> ta’ Montebello huwa traduzzjoni <u>għall-Malti</u> <u>mit-traduzzjoni</u> <u>fl-Ingliż</u> ta’ Sanders. Dan għaliex Montebello ma kellux għarfien <u>tal-lingwi</u> li fihom inkiteb <u>ir-rakkont</u> <u>fiż-żminijiet</u> bikrija <u>tal-Mesopotamja</u>. Minħabba f’dan, jekk <u>l-għan</u>, prinċipali jew ulterjuri, ta’ Montebello kien <u>it-tfittxija</u> <u>għall-għeruq</u> Semitiċi <u>tal-Malti</u> u <u>l-Maltin</u>, din <u>it-tfittxija</u> seta’ jagħmilha biss qalb <u>it-traċċi</u> <u>tal-immaġinarju</u> simboliku Babilonjan li kien fadal <u>fit-traduzzjoni</u> <u>fl-Ingliż</u>&hairsp;—&hairsp;u żgur mhux <u>fil-kitba</u> u <u>l-lingwa</u> nnifisha. Mitluf għalkollox kien <u>il-wirt</u> Akkadi <u>tal-Gilgamex</u>. Tant hu hekk, li Montebello saħansitra sejjaħ <u>il-kitba</u> Kunejformi “kitba musmarija”<span class="pull">,</span> <u>x’aktarx</u> minħabba li <u>s-sinjali</u> jidhru qishom imsiemer mimdudin, weqfin jew imxeqilbin fuq wiċċ ta’ tafal iebes, anki jekk dan <u>it-terminu</u> mhux parti <u>mid-diskors</u> <u>tad-dixxiplina</u> <u>tal-Assirjoloġija</u>. Montebello, ukoll, jittraduċi żbaljatament <u>il-kelma</u> “Akkadi” bħala “Għaqqadi”<span class="pull">,</span> u b’hekk isostni, mingħajr ebda bażi, li <u>l-etimoloġija</u> ta’ <u>dil-kelma</u> tikxef <u>il-fatt</u> li <u>l-lingwa</u> tgħaqqad <u>il-Babilonjan</u> <u>tan-Nofsinhar</u> <u>tal-Iraq</u> u <u>l-Assirjan</u> li kien użat <u>fit-Tramuntana</u>. Minħabba f’dan, <em>Għemejjel Gilgamex</em> huwa xogħol li jispiċċa jfittex <u>l-identità</u> Maltija fost tematika Semitika li Sanders ippruvat iżżomm <u>fix-xogħol</u> tagħha u fi prosodija Anglosassona ta’ arkeologa Ingliża li ma tirrifletti <u>bl-ebda</u> mod <u>il-prosodija</u> Babilonjana <u>tal-Gilgamex</u> <u>bl-Akkadi</u>. <u>Fl-aħħar</u> <u>mill-aħħar</u>, <u>l-għaġna</u> ta’ Gilgamex u Enkidu, bħal identitajiet oħra li kienu qed jintgħaġnu f’Malta <u>fis-sebgħinijiet</u>, baqgħet titbandal bejn <u>il-Lvant</u> u <u>l-Punent</u>.</p>
<p>Biex nieħdu eżempju ta’ kemm imur ’il bogħod <u>mill-Akkadi</u> minħabba li qiegħed b’żewġ gradi ta’ separazzjoni <u>mit-test</u> <u>bil-Babilonjan</u> Standard, Montebello jagħti <u>l-ftuħ</u> <u>tal-ewwel</u> maduma hekk:</p>
<p class="enjambed">Dan huwa <u>l-bniedem</u> li minn kollox tgħallem</p>
<p class="enjambed">Dan hu <u>s-Sultan</u> li trufijiet <u>id-dinja</u></p>
<p class="enjambed">Laħaq. <u>Bil-għaqal</u> tkixxef ħwejjeġ ġodda: </p>
<p class="enjambed">Ħwejjeġ moħbija ta’ minn qabel <u>l-Għarqa</u></p>
<p class="enjambed">Ġieb biex jgħallimna. <u>X’safra</u> siefer twila!</p>
<p class="enjambed">Xħin ġie lura, għajjien, mikdud <u>bil-ġiri</u>, </p>
<p><u>Fil-ġebel</u> naqqax dan għemilu kollu.</p>
<p><u>Il-Malti</u> jġorr xebh intern <u>mal-lingwi</u> Semitiċi <u>l-oħra</u>, mhux biss ma’ dawk <u>tal-Punent</u>&hairsp;—&hairsp;<u>bħall-Għarbi</u>, <u>l-Ebrajk</u> u <u>l-Aramajk</u>&hairsp;—&hairsp;imma wkoll ma’ dawk Semitiċi <u>tal-Lvant</u>, kif <u>il-filologi</u> jikklassifikaw <u>l-Akkadi</u>. Għaldaqstant, meta <u>dis-silta</u> tiġi tradotta <u>mill-Akkadi</u>, <u>il-Malti</u> jiflaħ iżomm qrib kemm <u>fil-bini</u> <u>tal-vers</u> kif ukoll <u>fil-prosodija</u> nnifisha. Bħala eżempju ta’ dan nista’ nġib <u>it-traduzzjoni</u> tentattiva tiegħi <u>tal-ftuħ</u> <u>tar-rakkont</u>, direttament <u>mill-Akkadi</u>, fejn nistgħu naraw kif <u>it-tessitura</u> tiddependi <u>mir-ripetizzjoni</u> u <u>r-riflessjoni</u> interna:</p>
<p class="enjambed">Dak li ra <u>l-qiegħ</u>, <u>is-sisien</u> <u>tal-art</u> </p>
<p class="enjambed">li kien jaf kollox, kull għerf, </p>
<p class="enjambed">Gilgamex li ra <u>l-qiegħ</u>, <u>is-sisien</u> <u>tal-art</u></p>
<p class="enjambed">li kien jaf kollox, kull għerf. </p>
<p class="enjambed">Fittex <u>il-mexxejja</u> <u>tal-pajjiżi</u> kollha</p>
<p class="enjambed">u tgħallem <u>l-għerf</u> kollu <u>tad-dinja</u>.</p>
<p class="enjambed"><u>Il-mistur</u>, urieh; <u>il-moħbi</u>, kixfu, </p>
<p class="enjambed">u ġab lura miegħu ġrajja minn qabel <u>l-għargħar</u>.</p>
<p class="enjambed">Wasal lura <u>mill-bogħod</u>, mifni imma moħħu mistrieħ</p>
<p>u niżżel fuq maduma <u>tal-ġebel</u> <u>l-għemejjel</u> kollha tiegħu.</p>
<p>Hekk jidher ċar li, minħabba li mexa fuq <u>il-verżjoni</u> <u>bl-Ingliż</u> ta’ Sanders, <em>Għemejjel Gilgamex</em> ta’ Montebello ma jgħidilna xejn fuq <u>l-identità</u> letterarja Akkadija ta’ dan <u>ir-rakkont</u> u, allura, <u>l-identità</u> Semitika <u>tal-protagonisti</u>&hairsp;—&hairsp;u kif stħajjel Montebello, <u>tal-qarrejja</u>&hairsp;—&hairsp;ġiet magħġuna minn tafal Anglosassonu.</p>
<p>Minn żmien Montebello kien hemm titjib <u>fit-tagħrif</u> lingwistiku u filoloġiku <u>tal-Akkadi</u>. Sirna iktar konxji wkoll li <u>l-kitba</u> dwar <u>il-letteratura</u> u <u>l-kultura</u> <u>tal-Mesopotamja</u> m’għandhiex tirrikorri biss għal lingwa waħda dominanti <u>fl-akkademja</u>. Bosta studjużi qed iressqu <u>l-verżjoni</u> Babilonjana Standard f’lingwi <u>bħad-Daniż</u>, <u>l-Olandiż</u>, <u>it-Taljan</u>, <u>il-Germaniż</u>, <u>l-Għarbi</u>, u <u>r-Russu</u>. Madwarhom qed jinħoloq ukoll apparat ta’ diskors li bih jistgħu jiġu diskussi diversi aspetti <u>tal-Gilgamex</u>, minn qari li jipprova jgħaqqad teoriji ta’ filoloġija ma’ dawk <u>tat-traduzzjoni</u>, għal dawk ta’ metodoloġija femminista, queer, postkolonjali, u ekoloġista. F’dawn iċ-ċirkostanzi ta’ titjib <u>fil-filoloġija</u> <u>tal-Akkadi</u> kif ukoll <u>fit-teoriji</u> <u>tat-traduzzjoni</u> u <u>tal-interpretazzjoni</u>, <u>it-traduzzjoni</u> <u>tal-Gilgamex</u> <u>mill-Akkadi</u> <u>għall-Malti</u> tista’ tkun ta’ introjtu kulturali, letterarju u akkademiku għaż-żewġ lingwi u <u>ż-żewġ</u> identitajiet.</p>
<p><u>Il-Gilgamex</u> għadu mhux komplut, u forsi qatt ma jista’ jkun. Minbarra li <u>maż-żminijiet</u> jinbidel <u>il-qari</u> tagħna, hemm ukoll <u>il-kwistjoni</u> li <u>t-test</u> ma nafuhx kollu. Siltiet minnu għadhom mirdumin taħt metri ta’ terrapien; oħrajn imxerrdin <u>fis-suq</u> illeċitu jfittxu xerrej li lest jixtri biċċa fuħħar mingħajr provenjenza leġittima. Kultant titfaċċa biċċa oħra biex timla ftit ieħor <u>mil-lakuni</u> li għad hemm. <u>L-aħħar</u> silta, dik li nstabet <u>fl-2011</u>, hija <u>mill-ftuħ</u> <u>tal-ħames</u> maduma <u>tal-Gilgamex</u> u tirrakkonta <u>l-foresta</u> taċ-ċedru.</p>
<p><u>Min-naħa</u> tagħna, hemm Gilgamex ieħor li nistgħu naraw ħafna eqreb minn qatt qabel billi nisfruttaw <u>il-fatt</u> li lsienna joqrob għal dak li bih tnaqqxu fuq eluf ta’ madumiet <u>l-għemejjel</u> ta’ Gilgamex u Enkidu:</p>
<p class="enjambed">Waqfu <u>t-tnejn</u>, jiċċassaw lejn <u>il-masġar</u>, </p>
<p class="enjambed">intebħu <u>bit-tul</u> taċ-ċedru, </p>
<p class="enjambed">għarfu <u>t-triq</u> għal <u>ġol-bosk</u>.</p>
<p class="enjambed">Fejn Ħumbaba medd riġlejh ħalla warajh mogħdija,</p>
<p class="enjambed">passaġġ ċar, ta’ trejqa mirfusa.</p>
<p class="enjambed">Ħarsu lejn <u>il-Muntanja</u> taċ-Ċedru, </p>
<p class="enjambed">dar <u>għall-allat</u> irġiel, tron <u>għall-allat</u> nisa: </p>
<p class="enjambed">Ċedri għonja kibru <u>mal-ġenb</u> <u>tal-muntanja</u></p>
<p class="enjambed">u tefgħu dellhom ħelu u għaxqan. </p>
<p class="enjambed"><u>Il-foresta</u> kienet kobba ta’ friegħi </p>
<p class="enjambed">għoqiedi xewwieka</p>
<p class="enjambed">jingumbraw <u>id-dħul</u> lejn iċ-ċedri u <u>l-masġar</u> <u>tal-<em>ballukku</u></em>.</p>
<p class="enjambed">Għal tul ta’ jum u nofs mixi madwar <u>il-foresta</u> <u>ċ-ċedru</u> ferra’ xtieli ġodda, </p>
<p class="enjambed">u <u>ċ-ċipress</u> [...] għal mixja ta’ jum.</p>
<p class="enjambed"><u>Is-siġar</u> għanqbuta <u>bil-liedna</u> twila sittin driegħ</p>
<p class="enjambed"><u>ir-reżina</u> tnixxi u tbexxex <u>bħall-qtar</u> <u>tax-xita</u></p>
<p class="enjambed">li jinbela’ <u>mill-ħniedaq</u>.</p>
<p class="enjambed"><u>L-għanja</u> ta’ għasfur ġriet <u>mal-foresta</u>,</p>
<p class="enjambed"><u>l-għajjat</u> reġa’ lura, <u>l-għanja</u> saret għagħa.</p>
<p class="enjambed">Werżieq waħdu beda kor <u>ġol-foresta</u>, </p>
<p class="enjambed">[...] għannew għanja, pespsu. </p>
<p class="enjambed">Tudun tniegħed, ħamiema wieġbet,</p>
<p class="enjambed">iċ-ċikonja ċenċlet, <u>il-foresta</u> ferħet, </p>
<p class="enjambed"><u>is-serduq</u> idden, <u>il-foresta</u> ferħet bla temma.</p>
<p class="enjambed">Ommijiet xadini għannew, xadini trabi bkew.</p>
<p class="enjambed">Din hi <u>l-banda</u> ta’ għanjiet u tnabar</p>
<p class="enjambed">li ta’ kuljum tambret għal Ħumbaba. </p>
<p class="enjambed">U <u>ċ-ċedru</u> tefa’ dellu</p>
<p class="enjambed">u werwer ’il Gilgamex.</p>
<p><img><span class="end-dot">.</span>
				</section>
			
			
				<aside class="endnote body-text">
					<p>Pawlu Montebello, Għemejjel Gilgamex, Klabb Kotba Maltin 1974</p>
<p>https://maltalibraries.gov.mt/iguana/www.main.cls?surl=search&amp;p=788374c8-<u>8d6d-44d6</u>-bd24-eb7a87b79d2c#recordId=2.176201</p>
<p>Sophus Helle, Gilgamesh: A New Translation of the Ancient Epic, Yale University Press, 2022</p>
<p><u>Il-Kotba</u> <u>tal-Mogħdija</u> <u>taż-Żmien</u>, editur Anthony Aquilina, Midsea Books, 2022</p>
				</aside>
			
		</div>
		<section class="grid-max-panel-left-bottom">
			
				<aside id="publication-history">
					Dan ix-xogħol ġie ppublikat għall-ewwel darba fl-1 ta' Mejju 2023, f'dan il-ġurnal.
				</aside>
		</section>
		<section class="grid-max-panel-right-bottom">
			
			
				<aside id="letters-solicit">
					<p>Iktbilna dwar dan ix-xogħol fuq <u>l-indirizz</u> <a href="mailto:ittri@aphroconfuso.mt?subject=Omar N&#39;Shea: Gilgamex, Dak li Ra l-Qiegħ" class="outline">ittri@aphroconfuso.mt</a>. Jekk jogħġbok inkludi ismek u fejn toqgħod. Kontribuzzjonijiet anonimi ma jiġux ikkunsidrati.</p>
				</aside>
			
		</section>
	</div>
	
</article>
<aside class="promos-container">
	
		<div class="promo-1">
			<a class="promo mejju-2023" href="/maria-theuma-nofs-triq-dejjem-nieqaf/">
				<header>
					<h3>Mejju 2023</h5>
					<h1>Nofs triq, dejjem nieqaf</h1>
					<h2>
						
							Maria Theuma
						
					</h2>
				</header>
				<div class="body-text">
					<p>Nofs triq, dejjem nieqaf
u ndur lura, lura għalih
għax naf li jiddejjaq meta

nħallih warajja. Xi kultant
jimxiha miegħi, <u>in-nofs</u> triq,
u jegħja, għarqan xraba

nħallih warajja. Xi kultant
jimxiha miegħi, <u>in-nofs</u> triq,
u jegħja, għarqan xraba
 
anki fi ljieli kesħin
jibda jkaxkar saqajh
biex jurini li qabżitlu

jisgħol u jisħaq li
<u>l-għabra</u> qed tagħraxlu
griżmejh. <u>X’għabra</u>?</p>
				</div>
			</a>
		</div>
	
		<div class="promo-2">
			<a class="promo lulju-2023" href="/ryan-falzon-reċti-tal-kbar-parties-tat-tfal/">
				<header>
					<h3>Lulju 2023</h5>
					<h1>Reċti <u>tal-Kbar</u>, Parties <u>tat-Tfal</u></h1>
					<h2>
						
							Ryan Falzon
						
					</h2>
				</header>
				<div class="body-text">
					<p>Kelli f’moħħi nagħmel daqsxejn ta’ proġett <u>is-sena</u> <u>d-dieħla</u>, ilni ma’ ntella’ xi ħaġa.
Tajjeb, bħalissa hemm <u>il-fondi</u> miftuħin, tista’ tittanta xortik tapplika. 
Ta’ min ija, għalkemm <u>il-flus</u> mhux kollox, u saru proġetti <u>mill-aqwa</u> kważi <u>bix-xejn</u>. 
Nippjanaw xi ħaġa malajr? 
M’għandix aptit illum, pejjipt u qisni sikspenz xaħam ġo karta.
U le, noħduha chill u nħażżu xi ħaġa bejnietna. Dawwar ieħor ara. Jien kelli f’moħħi nagħmlu naqra ta’ reċta, play, performance, xi ħaġa hekk. 
Ija, <u>x’ħa</u> nirreċtaw tgħid? 
Nirreċtaw Malta.
</p>
				</div>
			</a>
		</div>
	
		<div class="promo-3">
			<a class="promo mejju-2023" href="/romeo-roxman-gatt-qarn/">
				<header>
					<h3>Mejju 2023</h5>
					<h1>Qarn</h1>
					<h2>
						
							Romeo Roxman Gatt
						
					</h2>
				</header>
				<div class="body-text">
					<p>Erġajt lura Malta. U ilni ġa sena hawn. Bla ħsieb kienet din, ġita <u>tas-sajf</u> bħal kull sena oħra iżda din <u>id-darba</u> fost affarijiet oħra, kienet aħbar kerha li żammitni hawn. Ejja ngħidu li kien u għadu jagħmel sens li jien, Romeo, ninsab hawn. Sirna nafu li missieri kellu kanċer <u>fl-istonku</u>, ikrah ferm, <u>tal-biża</u>’ waħx. Imnalla kellu <u>l-għasafar</u> biex jedha u lil ommi, li hi <u>l-pilastru</u> <u>tal-familja</u> u mingħajrha ma nagħmlu xejn. Imnalla kellna ftit minn dawn <u>l-għasafar</u> <u>id-dar</u> magħna għax lil ommi ħabbewha wisq, u hi lilhom. Ommi tqala waħda kellha, u ħarġulha tnejn f’daqqa. Ifhem, mhux eżatt hekk <u>l-istorja</u>. Kellha tissielet miegħi sew biex ħarġitni. Ara oħti, dik ħarġet qisha kienet fuq żurżieqa llubrikata <u>biż-żejt</u>. Hekk nimmaġinaha, nieżla gass <u>mal-pjanċa</u> daqslikieku kienet <u>l-iSplash</u> & Fun. <u>It-tabib</u> kien ħaseb li tewmin tifla u tifel kien ħa jkollha ommi. Imma meta ħriġt jien ma kellix saħħa nitkellem (aħseb u ara kemm kellha ommi miskina, wara battikata bħal dik) u ma stajtx ngħidilhom li jien tifel inħoss li ridt inkun u mhux tifla. Iddeċidew għalina u kitbuna tifla u tifla. Kemm jien u kemm oħti konna nafu li żbaljaw, imma għedna: forsi dan żball li bilfors kellu jseħħ. Naħlef li ma kienx għaddieli minn moħħi li żbalji bħal dawn kienu ħa jibqgħu jkarkru <u>s’issa</u>. Għalaqt 32 sena <u>s-sajf</u> <u>l’għadda</u>; Lulju u <u>l-Iljun</u>.</p>
				</div>
			</a>
		</div>
	
</aside>



			</main>
		</div>
		<div id="bottom-wrapper">
			<img id="deco" src="/img/deco-100.svg" />
			<footer>
				<nav class="footer-content">
					<menu id="housekeeping">
						<li class="header"><a href="#">Dwarna</a></li>
						<li><a href="/kolofon">Kolofon</a></li>
						<li><a href="/drittijiet">Drittijiet</a></li>
						<li><a href="/gwida-tal-istil">Gwida tal-Istil</a></li>
						<li><a href="/cookies">Cookies</a></li>
						<li><a href="/privatezza">Privatezza</a></li>
						<li><a href="/aċċessibilità#">Aċċessibiltà</a></li>
						<li><a href="/podcast#">Podcast</a></li>
						<li><a href="/newsletter">Newsletter</a></li>
						<li><a href="/ittri">Ittri</a></li>
					</menu>
					<menu id="media">
						<li class="header"><a href="#">Midja</a></li>
						<li><a href="/ar" class="arabic">العربية</a></li>
						<li><a href="#">Català</a></li>
						<li><a href="/de">Deutsch</a></li>
						<li><a href="/en">English</a></li>
						<li><a href="/es">Español</a></li>
						<li><a href="#">Euskara</a></li>
						<li><a href="/fr">Français</a></li>
						<li><a href="#">Hrvatski</a></li>
						<li><a href="/it">Italiano</a></li>
					</menu>
					<menu id="socials">
						<li class="header"><a href="#">Segwina</a></li>
						<li><a href="https://facebook.com/aphroconfuso">Facebook</a></li>
						<li><a href="https://instagram.com/aphroconfuso">Instagram</a></li>
						<li><a href="https://twitter.com/aphroconfuso">Twitter</a></li>
						<li><a href="https://mastodon.world/@aphroconfuso">Mastodon</a></li>
						<li><a href="https://youtube.com/@aphroconfuso">Youtube</a></li>
						<li><a href="">Spotify</a></li>
						<!-- <li><a href="">Soundcloud</a></li> -->
					</menu>
					<div id="logotype-container">
						<a href="/"><img src="/img/logotype.svg" class="logotype" alt="logo: Aphroconfuso" /></a>
					</div>
					<div id="email"><a href="mailto:l-edituri@aphroconfuso.mt" class="email">l-edituri@aphroconfuso.mt</a></div>
					<div id="copyright"><a href="/drittijiet" class="copyright">&copy; 2023 Aphroconfuso u l-kontributuri rispettivi</a></div>
				</nav>
				<aside id="scroll-tools" class="outlined">
					<p><span id="progress">0%</span> <a id="arrow-top" onclick="scrollToTop()">⤴</a>
					</p>
				</aside>
			</footer>
		</div>
			<!-- Current page: /omar-nshea-gilgamex-dak-li-ra-l-qiegħ/ -->
	</body>
</html>
