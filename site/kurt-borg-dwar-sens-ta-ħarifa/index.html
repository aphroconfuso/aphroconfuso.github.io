<!doctype html>
<html lang="mt" translate="no">

	<head>
		<meta charset="utf-8">
		
	<title>“Dwar sens ta’ ħarifa” ta’ Kurt Borg · Aphroconfuso</title>
	<meta content="Nazzarda ngħid li l-esej biddilli ħajti u l-mod kif inħares lejha. Ngħid dan bir-riskju li dal-kliem jinstema’ klixè. Infatti, għalija l-esej bħala tip ta’ kitba jitgeżwer f’dan ir-riskju. Ħafna drabi, jien u nikteb l-esej, kien ikun hemm vuċi ġo fija li tgħidli: “Imma min se jimpurtah minn din il-kitba personali? Dawn il-memorji huma sinifikanti għalik biss.” Dan hu riskju reali ħafna. Li nista’ ngħid hu li jkun żball jekk l-esej personali jipprova jħares biss ’il ġewwa jew lura biex bħallikieku jaqbad xi ħaġa pura u verġni. L-esej sabiħ meta jkun kapaċi jfettaħ, iwessa’ u jespandi lil hinn mis-singolarità tal-Jien sabiex qarrej li ma jafekx jista’ jieħu xi ħaġa minnu. U minnek." name="description">
	<meta property="og:image" content="https://aphroconfuso.mt/stampi/social_sens_3_8f318e4209.jpg" data-pagefind-meta="image[content]">
	
		<meta name="author" content="Kurt Borg">
	
	
	
		<script src="/green-audio-player/script.js"></script>
	
	<meta name="twitter:card" content="summary_large_image">
	<meta name="twitter:site" content="@aphroconfuso">
	<meta name="twitter:creator" content="@aphroconfuso">
	<meta name="twitter:title" content="“Dwar sens ta’ ħarifa” ta’ Kurt Borg">
	<meta name="twitter:description" content="Nazzarda ngħid li l-esej biddilli ħajti u l-mod kif inħares lejha. Ngħid dan bir-riskju li dal-kliem jinstema’ klixè. Infatti, għalija l-esej bħala tip ta’ kitba jitgeżwer f’dan ir-riskju. Ħafna drabi, jien u nikteb l-esej, kien ikun hemm vuċi ġo fija li tgħidli: “Imma min se jimpurtah minn din il-kitba personali? Dawn il-memorji huma sinifikanti għalik biss.” Dan hu riskju reali ħafna. Li nista’ ngħid hu li jkun żball jekk l-esej personali jipprova jħares biss ’il ġewwa jew lura biex bħallikieku jaqbad xi ħaġa pura u verġni. L-esej sabiħ meta jkun kapaċi jfettaħ, iwessa’ u jespandi lil hinn mis-singolarità tal-Jien sabiex qarrej li ma jafekx jista’ jieħu xi ħaġa minnu. U minnek.">
	<meta name="twitter:image" content="https://aphroconfuso.mt/stampi/social_sens_3_8f318e4209.jpg">
	<meta name="twitter:image:alt" content="Il-ktieb sens ta&#39; ħarifa ta&#39; Kurt Borg, imdawwar bin-noti." data-pagefind-meta="image_alt[alt]">

		<meta content="black" name="apple-mobile-web-app-status-bar-style">
		<meta content="IE=edge,chrome=1" http-equiv="X-UA-Compatible">
		<meta content="width=device-width, initial-scale=1" name="viewport">
		<meta content="width=device-width" initial-scale="1.0" maximum-scale="1.0" name="viewport">
		<meta content="yes" name="apple-mobile-web-app-capable">
		<meta content="yes" name="mobile-web-app-capable">
		<meta name="msapplication-TileColor" content="#da532c">
		<meta name="theme-color" content="#f9f9f3">
		<link rel="apple-touch-icon" sizes="180x180" href="/img/icons/apple-touch-icon.png">
		<link rel="icon" type="image/png" sizes="16x16" href="/img/icons/favicon-16x16.png">
		<link rel="icon" type="image/png" sizes="32x32" href="/img/icons/favicon-32x32.png">
		<link rel="manifest" href="/manifest.json" crossorigin="use-credentials">
		<link rel="mask-icon" href="/img/icons/safari-pinned-tab.svg" color="#5bbad5">
		<meta property="og:image:type" content="image/jpeg">
		<meta property="og:image:width" content="1200">
		<meta property="og:image:height" content="630">
		<link rel="canonical" href="https://aphroconfuso.mt/kurt-borg-dwar-sens-ta-ħarifa/">
		<link rel="alternate" type="application/atom+xml" href="http://aphroconfuso.mt/atom.xml">
		<link rel="alternate" type="application/atom+json" href="http://aphroconfuso.mt/atom.json">
		<link rel="stylesheet" href="/css/style-fe1da874.css">
		<script>
			var audioLoaded,
				audioUrls,
				author,
				body,
				bodyEnd,
				bodyHeight,
				bodyStart,
				bodyText,
				bookmarksArray,
				bookmarksList,
				bookmarksMenuElement,
				charactersPerPixel,
				charactersPerScreen,
				currentTime,
				duration,
				elapsedTime,
				hideScrollTools,
				lastReportedReadingTime,
				lastReportedScrollPosition,
				lastScrollPosition,
				message,
				issueMonth,
				issueMonthYear,
				newScrollPosition,
				pageHeight,
				pageReportingTitle,
				percentageProgress,
				placeText,
				podcastUrl,
				previousTime,
				progressElement,
				readingSpeed,
				reportingTitle,
				screenHeight,
				skippedTime,
				storyCompleted,
				storyId,
				storyType,
				sequenceEpisodeNumber,
				sequenceEpisodeTitle,
				timeStarted,
				pageTitle,
				wordcount,
				wordsPerPixel,
				wordsPerSecond,
				wordsPerSecondAudio,
				wordsPerScreen;

			audioLoaded = false;
			bookmarksArray = [];
			percentageProgress = 0;
			previousTime = [];
			storyCompleted = false;

			const urlSlug = location
				.pathname
				.replace(/\//g, '');
			const setCookie = (cname, cvalue, exdays = 36500) => {
				const d = new Date();
				d.setTime(d.getTime() + (exdays * 24 * 60 * 60 * 1000));
				let expires = "expires=" + d.toUTCString();
				document.cookie = cname + "=" + cvalue + ";" + expires + ";path=/";
			}
			const getCookie = (cname) => {
				let name = cname + "=";
				let decodedCookie = decodeURIComponent(document.cookie);
				let ca = decodedCookie.split(';');
				for (let i = 0; i < ca.length; i++) {
					let c = ca[i];
					while (c.charAt(0) == ' ') {
						c = c.substring(1);
					}
					if (c.indexOf(name) == 0) {
						return c.substring(name.length, c.length);
					}
				}
				return "";
			}
			var _paq = window._paq = window._paq || [];
			const analytics = (arrayInfo) => {
				if (location.host != 'aphroconfuso.mt') 
					console.log(arrayInfo);
				_paq.push(arrayInfo);
			}
			_paq.push(['disableCookies']);
			_paq.push(['enableJSErrorTracking']);
			_paq.push(['enableHeartBeatTimer']);
			_paq.push(['enableLinkTracking']);
			_paq.push(['trackPageView']);
			_paq.push(['trackVisibleContentImpressions']);
			(function () {
				var u = "//analitika.aphroconfuso.mt/";
				_paq.push([
					'setTrackerUrl', u + 'matomo.php'
				]);
				_paq.push([
					'setSiteId', location.host == 'aphroconfuso.mt'
						? '1'
						: '2'
				]);
				var d = document,
					g = d.createElement('script'),
					s = d.getElementsByTagName('script')[0];
				g.async = true;
				g.src = u + 'matomo.js';
				s
					.parentNode
					.insertBefore(g, s);
			})();
			const addRemoveFontSizeClass = (size) => {
				document
					.body
					.classList
					.remove('font-size-1', 'font-size-2', 'font-size-3', 'font-size-4')
				document
					.body
					.classList
					.add(`font-size-${size}`);
				localStorage.setItem('font', size);
			}
			// REVIEW
			const translateTheme = {
				'regular': 'regolari',
				'dark': 'skura',
				'contrast': 'kuntrast',
				'system': 'sistema'
			}
			const addRemoveTheme = (theme, stored) => {
				document
					.body
					.classList
					.remove('theme-regular', 'theme-dark', 'theme-contrast', 'theme-system')
				document
					.body
					.classList
					.add(`theme-${theme}`);
				localStorage.setItem('theme', theme);
				if (stored && theme == 'regular') 
					return;
				analytics([
					'trackEvent', 'Tema', `${stored
						? 'Tema storjata'
						: 'Tema nbidlet'}`,
					translateTheme[theme]
				]);
			}
			const initialiseAfterBody = () => {
				document
					.body
					.classList
					.add(location.hostname.replace(/\.?aphroconfuso\.mt/, '') || 'production');
				addRemoveFontSizeClass(localStorage.getItem('font') || 1);
				addRemoveTheme(localStorage.getItem('theme') || 'regular', true);
				if (localStorage.getItem(`tw-${urlSlug}`)) {
					document
						.body
						.classList
						.add('trigger-warning-closed');
				}
			}
		</script>
		<script src="../script/script-9d62e3.js" type="module"></script>
	</head>
	<body class="show-nav this-month-gunju">
		<script>
			initialiseAfterBody();
		</script>
		<div id="top-wrapper">
			<a id="skip" href="#skipto">Mur għall-kontenut propju</a>
			<nav id="top-nav">
				<div id="logo-container-wrapper">
					<div id="logo-container">
						<a href="/">
							<img src="/img/logo-4C4845.svg" id="logo" alt="logo: Aphroconfuso"/>
						</a>
					</div>
					<menu class="hide-mobile" id="menu-carousels">
						<li class="abecedaire">
							<a href="/abeċedarju/">Abeċedarju</a>
						</li>
						<li>
							<a href="/almanakk-ġunju/">Almanakk</a>
						</li>
					</menu>
					<menu class="hide-mobile" id="menu-collections">
						<li class="main-menu-collection">
							<a href="/indħil-barrani/">
								<span class="collection-2 main-menu-collection-span">Indħil Barrani</span></a>
						</li>
						<li class="main-menu-collection">
							<a href="/il-kliem-fit-teorija/">
								<span class="collection-3 main-menu-collection-span">Il-Kliem fit-Teorija</span></a>
						</li>
					</menu>
				</div>
				<input id="menu-toggle" type="checkbox"/>
				<label class='menu-button-container' for="menu-toggle">
					<span style="display: none">Mobile biss: iftaħ il-menu</span>
					<div class='menu-button'></div>
				</label>
				
				<menu id="menu-main">
					
					<li class="hide-laptop main-menu-collection">
						<a href="/indħil-barrani/">
							<span class="collection-2 main-menu-collection-span">Indħil Barrani</span></a>
					</li>
					<li class="hide-laptop main-menu-collection">
						<a href="/il-kliem-fit-teorija/">
							<span class="collection-3 main-menu-collection-span">Il-Kliem fit-Teorija</span></a>
					</li>
					<li class="hide-laptop a-links">
						<a href="/abeċedarju/">Abeċedarju</a>
						<a href="/almanakk-ġunju/">Almanakk</a>
					</li>
					<li>
						<a href="/appuntamenti/">Appuntamenti</a>
					</li>
					<li>
						<a href="/kontributuri/">Kontributuri</a>
					</li>
					<li>
						<a href="/werrej/">Werrej</a>
					</li>
					<li>
						<a href="/djarju/">Djarju</a>
					</li>
					<li>
						<a href="/sensiliet/">Sensiliet</a>
					</li>
					<li>
						<a href="/podcast/">Podcast</a>
					</li>
					<li class="hide-mobile">
						<a href="/kotba/" class="menu-kotba">Kotba</a>
					</li>
					<li class="hide-laptop choose-theme">
						<a id="theme-regular" role="button" tabindex="0">s</a>
						<a id="theme-dark" role="button" tabindex="1">m</a>
						<a id="theme-contrast" role="button" tabindex="2">c</a>
						<a id="theme-system" role="button" tabindex="3">p</a>
					</li>
					<li>
						<a href="/dwarna/">Dwarna</a>
					</li>
					<li class="hide-laptop">
						<a href="/kotba/">Kotba</a>
					</li>
					<li class="hide-laptop">
						<a href="/kolofon/">Kolofon</a>
					</li>
					<li>
						<a href="/newsletter/">Newsletter</a>
					</li>
					<li class="hide-laptop">
						<a href="/privatezza/">Privatezza</a>
					</li>
					<li>
						<a href="/bookmarks/">Bookmarks<span id="bookmarks-number"></span></a>
					</li>
					<li class="hide-laptop choose-theme" id="text-size-adjust">
						<a id="font-size-1" role="button" tabindex="8">a</a>
						<a id="font-size-2" role="button" tabindex="9">a</a>
						<a id="font-size-3" role="button" tabindex="10">a</a>
						<a id="font-size-4" role="button" tabindex="11">a</a>
					</li>
				</menu>
				<input class="hide-mobile" type="text" id="search-input" placeholder="fittex..." autocomplete="off" auto-fill="off" type="text" autocapitalize="none" enterkeyhint="search"/>
				<ul id="search-results">
					<!-- -->
				</ul>
				
				<div id="brownline"></div>
			</nav>
			<div id="message">
				<!-- -->
			</div>
			<main id="skipto">
				
	<article class="content ottubru esej story story-89 sequence- " data-pagefind-meta="class[class]" data-pagefind-body>
		<header>
			<ul>
				<li class="header-label" data-pagefind-meta="header">
					
						<a href="/ottubru-2024/">Ottubru 2024</a>
					
				</li>
				
			</ul>
			
				<h1 data-pagefind-meta="title">
					
						Dwar sens ta’ ħarifa
					
					
					
				</h1>
			
			
			

	
	<h2 data-pagefind-meta="author">
		
		
			
			
				
					
						<a class="author" href="/kurt-borg/">Kurt Borg</a>
					
					
	</h2>





			
		</header>
		<div class="container">
			
			<section id="grid-max-panel-right-top">
				
				
					
						<aside id="audio">
						
						
						<figure class="audio ottubru esej">
	<div class="player" id="player-0">
		<audio id="audio-0">
			<source src="https://s3.amazonaws.com/assets.pippa.io/shows/63ef6b4c3642ca00119bcf72/1741820860601-bb541013-611d-44d8-901d-5d995aac4b28.mp3" type="audio/mpeg">
		</audio>
	</div>
	
		<figcaption>
			
				<p>
					Kurt
					jaqra “Dwar sens ta’ ħarifa”.
					
				</p>
			
		</figcaption>
	
</figure>

						
				
					
						
						<figure class="audio highlighted ottubru esej">
	<div class="player" id="player-1">
		<audio id="audio-1">
			<source src="https://open.acast.com/public/streams/63ef6b4c3642ca00119bcf72/episodes/64a67b7b547a490011c17145.mp3" type="audio/mpeg">
		</audio>
	</div>
	
		<figcaption>
			
				<p>Kurt jaqra <a target="_self” rel="noopener noreferrer nofollow” href="https://abbozzi.aphroconfuso.mt/kurt-borg-%C4%A1ilda/">“Ġilda”</a> li deher f’<l-m>dal-ġurnal</l-m> fl-14 ta’ Ġunju 2023. <l-m>L-esej</l-m> jagħmel parti wkoll minn sens ta’ ħarifa.</p>
			
		</figcaption>
	
</figure>

						
				
					
						
						<figure class="audio highlighted ottubru esej">
	<div class="player" id="player-2">
		<audio id="audio-2">
			<source src="https://assets.pippa.io/shows/63ef6b4c3642ca00119bcf72/1708597005499-705158a48d293dcbc828673956bf688c.mp3" type="audio/mpeg">
		</audio>
	</div>
	
		<figcaption>
			
				Noti Editorjali #4 ma’ Kurt.
			
		</figcaption>
	
</figure>

						
						</aside>
					
				
				
				
				
				<div class="promo bookmark-shortcut">
					<!-- -->
				</div>
			</section>
			<section id="grid-body" data-pagefind-weight="7">
				
					
						<section class="body-text">
							<p><span class="initial"><span class="dropcap drop-I">I</span><l-m>l-5</l-m></span> <l-m>t’Awwissu</l-m> 2021. <l-m>Il-Ministru</l-m> tas-Saħħa u <l-m>s-Supretendent</l-m> tas-Saħħa Pubblika jindirizzaw konferenza stampa dwar <l-m>l-aħħar</l-m> żviluppi marbuta <l-m>mal-pandemija</l-m> COVID-19. B’maskra ma’ ħalqhom, iħabbru li minn wara Santa Marija, <l-m>in-numru</l-m> ta’ nies li jistgħu jieħdu sehem f’avvenimenti fuq barra se jiżdied għal 300; basta kulħadd ikun bilqiegħda. Retorika li forsi llum diġà tinħass xi ftit aljena, avolja ma nsejnihiex għalkollox, imma li dakinhar kien diskors normali. Kienet indrat, jew kellha tindara, <l-m>il-mikroperspettiva</l-m> li tħares lejn <l-m>l-iċken</l-m> prattiki soċjali sabiex tevalwa jekk humiex aċċettabbli.</p><p>Ma niftakarx jekk din <l-m>il-konferenza</l-m> stampa segwejthiex jew le. Skont <l-m>id-djarju</l-m> li żammejt, dakinhar kont qed nikteb <l-m>ir-raba</l-m>’ esej <l-m>mill-ġabra</l-m> li kont bdejt naħdem fuqha, bla ma kelli stampa ċara ta’ <l-m>x’qed</l-m> nagħmel eżattament. Imnalla għandi bosta modi biex inżomm rendikont ta’ meta kont qed nagħmel xiex. <l-m>Il-memorja</l-m> tiegħi mhijiex tajba u mhux dejjem hija affidabbli. Forsi kundanna kemxejn kiefra għal xi ħadd innamrat <l-m>mal-memorja</l-m> u ma’ kif din kapaċi tinseġ sens ta’ min aħna. Forsi għalhekk ukoll għandi tendenza li nikteb <l-m>id-data</l-m> ta’ meta nibda naqra ktieb fuq <l-m>l-ewwel</l-m> paġna tiegħu, u ġieli anki <l-m>d-data</l-m> ta’ meta lestejtu jekk ikun ktieb li messni ħafna.</p><p>Dakinhar <l-m>tal-konferenza</l-m> stampa, kont ilni ġimagħtejn li bdejt naħdem fuq dan <l-m>il-proġett</l-m> ta’ esejs, li eventwalment sar <em>sens ta’ ħarifa.</em> F’nofs Lulju <l-m>tal-2021</l-m>, proprju <l-m>fis-17</l-m>, tlajt erbat ijiem Għawdex. <l-m>Il-pjan</l-m> kien li nistrieħ u nġib lura ftit enerġija, hekk kif <l-m>is-sena</l-m> akkademika kienet qed tagħlaq. Bħal f’kull vaganza oħra, <l-m>l-għażla</l-m> ta’ kotba li nieħu miegħi tkun waħda maħsuba, jekk mhux ikkurata għall-esperjenza u <l-m>l-affett</l-m> li nkun irrid noħloq. Kont għażilt li nieħu miegħi erba’ kotba: <em>This Life </em>ta’ Martin Hägglund, <em>The Sense of an Ending </em>ta’ Julian Barnes, <em>A Room of One’s Own </em>ta’ Virginia Woolf u <em>The Power of Tolerance</em>,<em> </em>djalogu bejn Wendy Brown u Rainer Forst. Erba’ kotba differenti ħafna minn xulxin, kemm <l-m>fl-istil</l-m>, <l-m>fit-tematika</l-m> u <l-m>fil-ġeneru</l-m>. Naturalment, <l-m>l-għan</l-m> qatt ma kien li naqra minnhom kollha. <l-m>Fil-fatt</l-m>, għax <l-m>id-dati</l-m> fuq <l-m>il-kotba</l-m> jfakkruni, <l-m>fl-ewwel</l-m> ġurnata <l-m>tal-vaganza</l-m> f’Għawdex kont qrajt biss <l-m>il-maġġorparti</l-m> tal-ktieb dwar <l-m>it-tolleranza</l-m>.</p><p>Imbagħad, jew għax għejjieni jew għax kelli aptit xi ħaġa oħra, dort lejn Hägglund jumejn wara <l-m>fl-Għasri</l-m>. Dwar <l-m>il-kontenut</l-m> ta’ <l-m>dal-ktieb</l-m>, proprju dwar <l-m>il-valur</l-m> politiku u eżistenzjali <l-m>tal-ħin</l-m>, ktibt artiklu qasir xi xhur wara. Imma ma kinux biss <l-m>l-ideat</l-m> tal-ktieb li messewni meta bdejt naqrah, imma <l-m>t-ton</l-m> tiegħu, <l-m>l-onestà</l-m> u <l-m>s-sens</l-m> ta’ ftuħ <l-m>fil-kitba</l-m>. “Qed naqra ktieb bellezza bħalissa,<span class="pullsemi">”</span> kont ktibtlu lil sieħbi <l-m>l-għada</l-m> li bdejtu; “Belagħni.<span class="pullsemi">”</span> Niftakar (għax mhux kollox ninsa) <l-m>il-mument</l-m> meta qrajt <l-m>it-tieni</l-m> nofs <l-m>tat-tieni</l-m> kapitlu <l-m>tal-ktieb</l-m>, fejn Hägglund jaqbeż minn riflessjoni dwar <l-m>iż-żmien</l-m> f’Santu Wistin għal diskussjoni dwar <l-m>il-kitba</l-m> ta’ Karl Ove Knausgård. Ftit kien hemm kapitli li belgħuni daqs dan. Fih bdejt nara <l-m>t-temi</l-m> li jmissuni <l-m>l-aktar:</l-m> in-narrazzjoni <l-m>tal-Jien</l-m>, <l-m>it-taqbida</l-m> mal-memorja, <l-m>il-pathos</l-m> tal-finitudni, <l-m>it-tħaddin</l-m> tal-vulnerabbiltà. Dwar Knausgård kont smajt xi snin ilu. Kont fuq <l-m>tal-linja</l-m> sejjer għax-xogħol kmieni filgħodu, u jien u nqalleb <l-m>in-newsfeed</l-m> jitlagħli artiklu <l-m>mill-</l-m><em>Guardian</em> iħabbar <l-m>il-pubblikazzjoni</l-m> bl-Ingliż <l-m>tal-aħħar</l-m> volum <l-m>mis-sensiela</l-m> tiegħu <em>My Struggle</em>. Ma nafx <l-m>x’kien</l-m> li ġibidli <l-m>l-attenzjoni</l-m> lejn dan <l-m>l-artiklu:</l-m> jekk hux <l-m>ir-ritratt</l-m> tal-awtur, <l-m>it-titlu</l-m> tal-ktieb, jew jekk hux għax kien tefgħu xi ħadd li naf fuq <l-m>il-profil</l-m> tiegħu. Kien <l-m>x’kien</l-m>, kont ħadt nota mentali li xi darba għandi bżonn naqra iktar Knausgård (bħalissa qed naqra <l-m>l-ħames</l-m> volum ta’ <em>My Struggle</em>).</p><p><l-m>Il-kumplament</l-m> tal-kotba li kelli miegħi, Barnes u Woolf, ma missejthomx kemm domt Għawdex. <l-m>Ir-rumanz</l-m> ta’ Barnes kont qrajtu iktar tard f’dik <l-m>is-sena</l-m>, u <l-m>l-esej</l-m> twil (l-esej nom maskil jew femminil? Domt intella’ u nniżżel dwarha din, u għalkemm iktar tiġini naturali li ngħid ‘din <l-m>l-esej</l-m>’<span class="pullsemi">,</span> iddeċidejt li nsegwi konvenzjonijiet akkademiċi <l-m>bil-Malti</l-m> li jagħtu <l-m>l-esej</l-m> bħala nom maskil) ta’ Woolf domt inkarkar bih <l-m>sas-sena</l-m> ta’ wara.</p><p><l-m>L-għada</l-m> li rritornajt <l-m>id-dar</l-m> minn Għawdex, nara post fuq Facebook li tefgħet Maria Theuma dwar xi oġġetti ta’ Sylvia Plath li kienu mgħoddija għall-irkant minn bintha Frieda Hughes. Dħalt nara <l-m>x’kienu</l-m> l-oġġetti u laqtuni ħafna sensiela <l-m>t’ittri</l-m> miktuba <l-m>fl-1956</l-m> li Plath kienet bagħtet lil Ted Hughes ftit xhur wara li dawn kienu żżewġu aktar kmieni f’dik <l-m>l-istess</l-m> sena. Weħilt naqra dawn <l-m>l-ittri</l-m> jqattru <l-m>l-passjoni</l-m> avolja bdejt inħoss xi ħaġa fija tgħidli li dan <l-m>il-kliem</l-m> miktub qatt ma kien maħsub biex jinqara minn udjenza li mhijiex Hughes. Kien filgħaxija, mort biex norqod, imma f’moħħi bdew iberrnu ħafna ħsibijiet. Bdejt inħoss li ideat u aspirazzjonijiet diversi li kien qed ikolli <l-m>fix-xhur</l-m> tal-pandemija bdew jippuntaw f’direzzjoni waħda: lejn kitba kreattiva u personali, lejn taqbid <l-m>mas-suġġettività</l-m> u xi memorji, lejn attentat li niddeskrivi tendenzi u inklinazzjonijiet fi kliem. Lejn <l-m>l-esejiżmu</l-m>.</p><p class="break"><span class="initial"><span class="dropcap drop-F">F</span><l-m>is-sentejn</l-m></span> ta’ qabel, <l-m>l-idea</l-m> u <l-m>l-prattika</l-m> tal-esej — <em><l-m>l’essai</l-m></em> — kienet bdiet issir importanti ħafna għalija. Kienet saret <em>attitudni</em>. Bdejt inħares madwari u nifred <l-m>l-affarijiet</l-m> f’żewġ kategoriji: “esejistiku” u “mhux esejistiku”<span class="pull">.</span> <l-m>L-esejiżmu</l-m> ridtu jsirli stil <l-m>t’għajxien</l-m>, mod ta’ kif inħares lejja nnifsi u ta’ kif interraq <l-m>fid-dinja</l-m>. Iltqajt <l-m>mal-esej</l-m> b’mod aċċidentali tista’ tgħid. F’April <l-m>tal-2019</l-m>, kont mort konferenza organizzata minn Mario Aquilina li kienet fetħitli moħħi għad-dinja <l-m>tal-esej</l-m>. Naturalment, b’xi mod jew ieħor, ilkoll nafu <l-m>x’inhu</l-m> esej u lkoll ktibna minnhom <l-m>fl-iskola</l-m> (<em>compositions</em>, konna ngħidulhom). Allura, parti minni kienet taf <l-m>x’inhi</l-m> <em><l-m>l’essai</l-m></em>. Imma ma kontx konxju <l-m>tat-tradizzjonijiet</l-m> sħaħ <l-m>tal-esej</l-m> personali; ġenealoġija li, <l-m>fid-diversità</l-m> tagħhom, tgħaqqad flimkien figuri bħal Seneka, Montaigne, Lamb, Hazlitt, Beerbohm, Woolf, Orwell, Barthes, Thoreau, White, Baldwin, Rich, Didion, Dillard u ħafna oħrajn. Minn filosfi għal ġurnalisti għal rumanziera għal attivisti. Tip ta’ kitba li ntbaħt li nafha, anki jekk kont insejħilha b’isem ieħor (jew saħansitra jekk ma kontx naf li għandha isem) qabel ma skoprejt biha b’mod aktar konxju. <l-m>L-esej</l-m> kien qed ibaqbaq fija, kien qed imexxini lejn kitbiet li nħosshom li jmissuni mingħajr ma kont nafu.</p><p>Nazzarda ngħid li <l-m>l-esej</l-m> biddilli ħajti u <l-m>l-mod</l-m> kif inħares lejha. Ngħid dan <l-m>bir-riskju</l-m> li <l-m>dal-kliem</l-m> jinstema’ klixè. Infatti, għalija <l-m>l-esej</l-m> bħala tip ta’ kitba jitgeżwer f’dan <l-m>ir-riskju</l-m>. Ħafna drabi, jien u nikteb <l-m>l-esej</l-m>, kien ikun hemm vuċi ġo fija li tgħidli: “Imma min se jimpurtah minn din <l-m>il-kitba</l-m> personali? Dawn <l-m>il-memorji</l-m> huma sinifikanti għalik biss.<span class="pullsemi">”</span> Dan hu riskju reali ħafna. Li nista’ ngħid hu li jkun żball jekk <l-m>l-esej</l-m> personali jipprova jħares biss ’il &nbsp;ġewwa jew lura biex bħallikieku jaqbad xi ħaġa pura u verġni. <l-m>L-esej</l-m> sabiħ meta jkun kapaċi jfettaħ, iwessa’ u jespandi lil hinn <l-m>mis-singolarità</l-m> tal-Jien sabiex qarrej li ma jafekx jista’ jieħu xi ħaġa minnu. U minnek.</p><p><l-m>X’tista</l-m>’ tieħu minn esej? Ngħid għalija, <l-m>il-prinċipju</l-m> li dejjem nassoċja <l-m>mal-esej</l-m> huwa <l-m>l-</l-m><em>pjaċir</em>. Ċertu pjaċir; <l-m>tat-test</l-m>, <l-m>tal-kliem</l-m>, <l-m>tal-kitba</l-m>, kif kitbu dwaru Woolf, Barthes u Sontag <l-m>bil-modi</l-m> varji tagħhom. Għalija <l-m>l-esej</l-m> jibqa’ xhud għall-pjaċir li nixtieq nibqa’ nara <l-m>fil-kundizzjoni</l-m> umana li ssib ruħha mqiegħda <l-m>fid-dinja</l-m>, <l-m>fl-għajxien</l-m> u <l-m>fl-affermazzjoni</l-m> tal-ħajja. Indur lejn <l-m>l-esej</l-m> għax irridu jibqa’ jfakkarni f’dan kollu. Għandi bżonnha <l-m>dil-kwalità</l-m> tal-esej, iktar u iktar f’mumenti fejn <l-m>il-memorja</l-m> ma ttinix u <l-m>dal-pjaċir</l-m> ninsieh. Dan ma jeskludix li wħud <l-m>mill-esejs</l-m> jitkellmu dwar <l-m>l-insikurezzi</l-m>, <l-m>il-vjolenza</l-m>, <l-m>l-inċertezza</l-m>, <l-m>il-vulnerabbiltà</l-m> u <l-m>l-mewt</l-m>. Għalija <l-m>l-esej</l-m> hu bħal oġġett imsaħħar, taliżman li jġorr fih ċerta maġija, misteru li mhux dejjem nifhmu imma li rrid nibqa’ nemmen fih, li jtini <l-m>s-saħħa</l-m> nogħdos fija nnifsi anki jekk <l-m>bit-tama</l-m> li ninqala’ minn ġewwa fija sabiex nistrieħ, imqar għal ftit. <l-m>L-esej</l-m> mhuwiex biss dwar <l-m>il-Jien;</l-m> anzi, jgħaqqadni ma’ oħrajn. <l-m>Fl-esejs</l-m> li ktibt hemm <l-m>it-traċċi</l-m> varji <l-m>tal-Ieħor</l-m>, <l-m>tal-Oħra</l-m>, <l-m>tal-Oħrajn</l-m> li <l-m>maż-żmien</l-m> missewni, ħallew impatt fuqi, ispirawni jew anki fixkluni.</p><p class="break"><span class="initial"><span class="dropcap drop-I">I</span><l-m>l-proċess</l-m></span> li bih ktibt <em>sens ta’ ħarifa</em> kien għalkollox differenti minn kwalunkwe kitba oħra li qatt għamilt. Għal sitt ġimgħat bejn Lulju u Awwissu <l-m>tal-2021</l-m> warrabt kollox u qtajtha li ma nagħmel xejn ħlief li nqum u nikteb. Ma ħallejtx lili nnifsi naqbad <l-m>mal-internet</l-m> ħlief biex niċċekkja xi referenza jekk verament ikolli bżonnha. Uħud <l-m>mit-temi</l-m> ċentrali <l-m>tal-esejs</l-m> kienu ilhom ftit iberrnu f’moħħi, tant li xi xhur qabel kont ftaħt dokument u fih niżżilt xi ideat <l-m>bil-ħsieb</l-m> li jekk xi darba jkolli stampa aktar ċara ta’ <l-m>x’ridt</l-m> nagħmel b’<l-m>dal-proġett</l-m>, ikolli xi ħaġa minn xiex nibda. <l-m>It-ton</l-m> u <l-m>t-temi</l-m> ta’ wħud <l-m>mill-esejs</l-m> twieldu jien u nikteb. B’abbozz ta’ sitt esejs, għalaqt <l-m>id-dokument</l-m>.</p><p><l-m>Fil-bidu</l-m> t’Ottubru, imbagħad, f’dak <l-m>iż-żmien</l-m> li <l-m>t-temp</l-m> jibda jaqleb u joħroġ ħjiel ta’ ħarifa mort mixja madwar Ħal Lija u Ħal Balzan, viċin ta’ fejn noqgħod issa, u malli dort kantuniera minnhom, laqtitni memorja. Mhux memorja <l-m>tat-tip</l-m> li sempliċiment tiftakar fiha, imma li tħossha <l-m>fis-sensi</l-m> kollha. Ittiegħem <l-m>is-sensazzjonijiet</l-m> li tqanqallek, terġa’ ddewqek xi ħaġa li qiegħda ġewwa fik anki meta tinsa dwarha. Triegħdek. Kelli nieħu nifs <l-m>fil-fond</l-m> sabiex nerġa’ niġi f’tiegħi. Imxejt lura lejn <l-m>id-dar</l-m>, ftaħt <l-m>id-dokument</l-m> u spunta <l-m>s-seba</l-m>’ esej. Għalaqt <l-m>id-dokument</l-m> u <l-m>did-darba</l-m> domt ftit ma rġajt qlajtu. <l-m>L-esejs</l-m> ma qsamthom ma’ ħadd, ħlief xi wħud minnhom li wrejthom lil grupp żgħir ħafna ta’ nies viċin tiegħi. Għaddew tmien xhur bla ma ħarist lejhom. Qisni ridt <l-m>iż-żmien</l-m> jgħaddi passata minn fuqhom u minn fuqi sabiex inkun nista’ nerġa’ nħares lejhom.</p><p>Apparti <l-m>l-ħarsa</l-m> tiegħi, issa kellhom bżonn <l-m>il-ħarsa</l-m> ta’ par għajnejn iktar kritiċi. Għamilt <l-m>il-kuraġġ</l-m> u bgħatt <l-m>l-abbozz</l-m> lil Immanuel Mifsud. Xi ġimgħat wara, iltqajna u ddiskutejna wħud <l-m>mill-esejs</l-m>. Jaf tinstema’ stramba imma qabel iltqajna, ġenwinament ma kelli <l-m>l-ebda</l-m> idea dwar kif se jilqagħhom <l-m>l-esejs</l-m>, <l-m>sal-punt</l-m> li probabbli dhert vera fraġli meta, f’mument ta’ nuqqas ta’ paċenzja, bgħattlu messaġġ biex nistaqsih jekk għoġbux imqar xi ħaġa minnhom; “mela kieku se niltaqa’ miegħek?” qalli, u qisni stħajt ftit. Meta ltqajna, kienet <l-m>l-ewwel</l-m> darba li poġġejt ma’ xi ħadd li ħares lejn <l-m>l-esejs</l-m> bħala kitba u li kellimni dwar <l-m>l-istilistika</l-m>, ippuntani lejn ċerti movimenti <l-m>fil-kitba</l-m> li jaħdmu iktar jew inqas minn oħrajn, u li tani xi pariri li ta’ min naħseb fuqhom. Immanuel indikali li, wara dawra ta’ editjar sew, dawn <l-m>l-esejs</l-m> ta’ min jiġu ppubblikati. Għal darba oħra, stħajt. B’din <l-m>il-motivazzjoni</l-m> ġdida, tajt dawra oħra <l-m>lit-test</l-m> biex nibagħtu <l-m>lill-pubblikatur</l-m>. Wara li bgħattlu <l-m>l-abbozz</l-m>, iltqajt ma’ Joseph Mizzi <l-m>mill-Klabb</l-m> Kotba Maltin u qalli li jixtieq jippubblika <l-m>l-esejs</l-m>. Ma ridtx nemmen għalkollox. Għedtlu li ħa nkompli neditjahom u li ħa nerġa’ nkellmu malli jkolli abbozz aġġornat. Intant, kien wasal u għadda sajf ieħor, <l-m>tal-2022</l-m>, ġiet <l-m>il-ħarifa</l-m> u <l-m>l-abbozz</l-m> kien ġa għalaq sena. F’għeluq <l-m>is-sena</l-m>, qrajt għall-ewwel darba f’attività ta’ palk ħieles organizzat minn Inizjamed bħala parti <l-m>mill-programm</l-m> tagħhom għall-Festival Mediterranju <l-m>tal-Letteratura</l-m> ta’ Malta. Kont qrajt verżjoni ta’ “kliem”<span class="pull">,</span> test li jservi ta’ daħla għall-ġabra.</p><p class="break"><span class="initial"><span class="dropcap drop-F">F</span>tit</span> xhur wara, <l-m>fil-bidu</l-m> ta’ Diċembru <l-m>tal-2022</l-m>, nirċievi DM mingħand Loranne Vella. Qaltli li <l-m>dal-aħħar</l-m> semmewni magħha żewġt iħbieb komuni li għandna (sabiħ meta <l-m>n-nies</l-m> isemmuk <l-m>fit-tajjeb)</l-m> dwar <l-m>il-possibbiltà</l-m> li nikkontribwixxi xi ħaġa għal ġurnal letterarju Malti online li hi u Joe Gatt se jniedu f’Mejju ta’ wara. Qaltli li jekk naħseb li nkun interessat, ngħaddilha <l-m>l-indirizz</l-m> elettroniku ħalli tgħaddili iktar tagħrif. Għal mument inħsadt, b’taħlita ta’ gost, sorpriża u biża’<span class="pullsemi">.</span> Lil Loranne niftakarha bħala <l-m>l-għalliema</l-m> tad-drama tiegħi <l-m>mill-bidu</l-m> tal-elfejnijiet <l-m>fis-snin</l-m> tal-bidu <l-m>tas-sekondarja</l-m>. Imbagħad f’dawn <l-m>l-aħħar</l-m> snin kont insegwi <l-m>x-xogħlijiet</l-m> u <l-m>l-pubblikazzjonijiet</l-m> tagħha. Meta bagħtitli, ma kontx ilni wisq li spiċċajt naqra <em>Marta Marta</em>, u ftit qabel, <l-m>il-ġabra</l-m> ta’ stejjer qosra <em><l-m>mill-bieb</l-m> ’il &nbsp;ġewwa</em> (novelli li, <l-m>fl-opinjoni</l-m> tiegħi, għandhom elementi esejistiċi, avolja ma nafx jekk hi taċċettax din <l-m>it-tikketta</l-m>!). Lil Joe ma kontx nafu; jew, bħall-esej, kont nafu bla ma naf li nafu. Kont smajt b’xi ħadd “Joe Gatt” u saħansitra kont anki nsegwi <l-m>s-substack</l-m> tiegħu, imma ma naħsibx li f’dak <l-m>il-punt</l-m> kont għamilt 1+1 li dak kien <l-m>l-istess</l-m> Joe li Loranne rreferiet għalih.</p><p>Ftehemna ċumm bumm li nagħmlu laqgħa fuq Zoom jumejn wara, fejn spjegawli <l-m>x’jixtiequ</l-m> jagħmlu bħala <l-m>l-edituri</l-m> tal-proġett Aphroconfuso u saqsewni <l-m>x’affarijiet</l-m> nikteb jew nista’ nikteb. Apparti <l-m>l-kitba</l-m> akkademika tiegħi (li hija iktar comfort zone għalija għax wara kollox hija parti minn xogħli) semmejtilhom li għandi abbozz ta’ esejs. M’iniex ċert jekk irnexxilix nispjegalhom eżatt fiex kien jikkonsisti <l-m>dal-abbozz;</l-m> “taħlita ta’ esperjenzi personali, riflessjonijiet filosofiċi u kummentarju dwar <l-m>il-kultura</l-m> kontemporanja,<span class="pullsemi">”</span> naħseb li bdejt ngħid. Għedtilhom li <l-m>fil-każ</l-m> nibagħtilhom <l-m>l-abbozz</l-m> u jaraw huma jekk hemmx xi ħaġa fih li jaħsbu li tmur tajjeb ma’ dak li kellhom f’moħħhom. B’biża’ fuqi, bgħattilhom email <l-m>bl-abbozz</l-m> u xi pubblikazzjonijiet oħra minn tiegħi.</p><p>Jgħaddi <l-m>l-Milied</l-m>, u <l-m>fil-bidu</l-m> tas-sena <l-m>l-ġdida</l-m> jiktibli Joe biex jgħidli li jixtiequ jippubblikaw xi wħud <l-m>mill-esejs</l-m>. Qisni ’qas ridt nemmen. Naf li forsi tinstema’ qisha modestja falza li ngħid hekk. Imma għalkemm xi nies kienu qaluli li hemm elementi <l-m>fl-esejs</l-m> li <em>jaħdmu</em>, xorta waħda tibqa’ tinħass daqslikieku qed tismagħha għall-ewwel darba kull meta jkollok <l-m>ix-xorti</l-m> li jgħidhielek xi ħadd. Qbilna li għandu jkun <l-m>l-esej</l-m> “ġilda” li jiġi ppubblikat f’Aphroconfuso f’Ġunju ta’ wara. Tliet xhur wara, nirċievi Google Doc <l-m>bil-kummenti</l-m> u <l-m>s-suġġerimenti</l-m> li kienu ħallewli. Ħassejt sens ta’ pjaċir ġo fija jien u nara <l-m>l-livell</l-m> ta’ dettall li bih ingaġġaw <l-m>mat-test</l-m>, <l-m>x’mistoqsijiet</l-m> qajmu dwaru u kummenti oħra li kienu inqas fi spirtu ta’ mistoqsija imma kważi ta’ kmand li, biex ngħidu kollox, tgħallimt ħafna minnhom. Kummenti bħal: “nemmnu li <l-m>fil-kitba</l-m> għall-ġurnal <l-m>ir-referenzi</l-m> għal kittieba jew ħassieba għandhom isiru mingħajr wisq spjegazzjoni dwar min huma. Nassumu li <l-m>l-qarrejja</l-m> jafu bihom u, jekk le, dejjem jistgħu jagħmlu iktar riċerka dwarhom waħidhom.<span class="pullsemi">”</span> Qatt ma kien <l-m>l-għan</l-m> tiegħi li nikteb b’mod didattiku; però veru li kont qed naspira għal kitba li tkun aċċessibbli għal firxa wiesgħa ta’ qarrejja. Imma <l-m>l-messaġġ</l-m> ħadtu, u b’kummenti bħal dawk bdejt nitgħallem inħares lejn <l-m>l-esejs</l-m> mod ieħor.</p><p>Għalhekk, bejn <l-m>bl-esperjenza</l-m> ma’ Aphroconfuso u bejn <l-m>bil-proċess</l-m> metikoluż ta’ editjar li kont bdejt ma’ Immanuel, <l-m>ir-reviżjonijiet</l-m> tal-abbozz kienu sostanzjali. Bdejt ninduna li dan <l-m>it-tip</l-m> ta’ kitba, għalkemm eqreb ta’ min jien (jew forsi proprju minħabba f’hekk), huwa ħafna iktar diffiċli biex nirfinah minn test akkademiku li jaf ikun iktar impersonali u formali. F’nofs Ġunju <l-m>tal-2023</l-m> “Ġilda” ġiet ippubblikata fuq Aphroconfuso. Kont ferħan se ntir u ħadt <l-m>l-opportunità</l-m> biex inħabbar li dan <l-m>l-esej</l-m> se jkun parti minn ġabra li se tidher “<l-m>fix-xhur</l-m> li ġejjin” (żgarrajt fuqha din), ġabra li sa dak <l-m>iż-żmien</l-m> ma kienx għad kellha titlu li kont ċert dwaru. Kont għadni ma nafx kif nitkellem dwar <l-m>l-esejs</l-m> tiegħi, allura kont iddeskrivejt “Ġilda” b’<l-m>dal-mod:</l-m></p><p><em>Lanqas naf ngħid fuqiex inhu dan <l-m>l-esej</l-m>. Forsi <l-m>dal-kliem</l-m> muftieħ jagħtu ħjiel: kuċċier; Platun; waqgħa; Wistin; xewqa; tqanqil; Butler; telf; uġigħ; <l-m>il-Jien;</l-m> feriti; vulnerabbiltà; dipendenza; ġilda; tbenġil; <l-m>l-Ingieret;</l-m> xenqa; irqad; fraġilità; kjażmu; mewġ; milqut; kwintessenza…</em></p><p class="break"><span class="initial"><span class="dropcap drop-Għ">GĦ</span>adda</span> sajf ieħor (it-tieni sajf <l-m>tal-abbozz)</l-m>, waslet <l-m>il-ħarifa</l-m> u magħha ġabet <l-m>il-griż</l-m>, <l-m>il-kannella</l-m> u <l-m>t-titlu</l-m> tal-ġabra: <em>sens ta’ ħarifa</em>. <l-m>Fil-ħarifa</l-m> ġie wkoll <l-m>il-Festival</l-m> Nazzjonali <l-m>tal-Ktieb</l-m> tal-2023. Fuq stedina ta’ Mallia &amp; <l-m>D’Amato</l-m> Booksellers, Aphroconfuso organizzaw avveniment għall-festival u stidnuni nipparteċipa fih. “Kif Tgħidha f’Qalbek: Bejn Kitba u Traduzzjoni fuq Aphroconfuso” kien jikkonsisti f’diskussjoni bejn <l-m>l-edituri</l-m> tal-ġurnal, Davinia Hamilton, Omar <l-m>N’Shea</l-m> u jien. Davinia u Omar huma żewġ persuni li ngħożż ħafna, li jfakkruni <l-m>fl-esejiżmu</l-m> u li <l-m>l-kitba</l-m> u <l-m>l-ħsieb</l-m> tagħhom jogħġbuni u nammirahom ħafna. Nistqarr li huma tnejn minn dawk <l-m>in-nies</l-m> li malli tidħolli notifika li xi ħadd minnhom ippubblika xi ħaġa ġdida, jekk inkun nista’ nitlaq kollox minn idi biex immur naqraha minnufih jew <l-m>mill-aktar</l-m> fis. Għalija, <l-m>l-esejiżmu</l-m> marbut <l-m>mal-ħbiberiji</l-m> intensi, profondi u miftuħin. U nħoss dan <l-m>is-sentiment</l-m> ma’ bosta <l-m>mill-komunità</l-m> ta’ kittieba li jikkontribwixxu <l-m>fil-ġurnal</l-m>. Huwa sentiment li nitgħallem minnu u li għenni biex nipproċessa aħjar <l-m>x’inhu</l-m> dak li mingħalija qed nagħmel <l-m>bil-kitba</l-m> tal-esejs.</p><p>Fost <l-m>l-affarijiet</l-m> li Aphroconfuso ġegħelni naħseb dwarhom b’iktar reqqa hemm <l-m>il-kwistjoni</l-m> tal-lingwa. <l-m>Il-maġġoranza</l-m> tat-testi li naqra huma <l-m>bl-Ingliż</l-m>, kemm jekk huma testi akkademiċi, letterarji jew esejistiċi. Ħafna drabi, terġa’<span class="pullsemi">,</span> dawn <l-m>it-testi</l-m> jkunu tradotti għall-Ingliż minn lingwi oħra. <l-m>Bl-eċċezzjoni</l-m> ta’ <em>Xi Tfisser Tkun Bniedem?</em> <l-m>il-maġġoranza</l-m> assoluta <l-m>tax-xogħol</l-m> ippubblikat tiegħi huwa <l-m>bl-Ingliż</l-m>, anki meta ktibt dwar xogħlijiet <l-m>bil-Malti</l-m>, bħalma hu <l-m>l-esej</l-m> “On Friendship and Mourning the Death of a Friend: Reading Brodu’s Debut Album” u <l-m>l-kapitlu</l-m> “The unconfessable remains unconfessed: reading gender, mourning, and relationality in <em>In the name of the father (and of the son)</em> through the work of Judith Butler” dwar <l-m>ir-rumanz/memoir/esej</l-m> ta’ Immanuel. Meta ġejt biex nikteb <l-m>l-esejs</l-m>, ma ħsibtx iżżejjed dwar jekk niktibhomx <l-m>bil-Malti</l-m> jew <l-m>bl-Ingliż</l-m>. Mhux għax għalija din ma kinitx mistoqsija relevanti imma għax <l-m>it-tweġiba</l-m> tagħha kienet pjuttost intwittiva. Kienet kważi ovvja għalija li <l-m>l-esejs</l-m> kelli u ridt niktibhom <l-m>bil-Malti</l-m>, lanqas kelli għalfejn naħseb dwarha. Ftit jiem wara <l-m>l-avveniment</l-m> tal-Festival Nazzjonali <l-m>tal-Ktieb</l-m>, meta ltqajt magħhom f’kamra <l-m>r-Rabat</l-m> biex nirrekordjaw poddata ta’ Noti Editorjali, Joe u Loranne saqsewni dwarha <l-m>dil-kwistjoni</l-m> tal-lingwa. Mhux għax ridt ninstema’ drammatiku jew profond, imma <l-m>r-raġuni</l-m> li tajthom ta’ għala <l-m>l-esej</l-m> jiġini (jew, almenu, għall-fini ta’ din <l-m>il-ġabra</l-m>, ġieni hekk) <l-m>bil-Malti</l-m> kienet li dik hi <l-m>l-lingwa</l-m> li biha nitkellem m’ommi u dik hi <l-m>l-lingwa</l-m> li biha noħlom, għaldaqstant dik hi <l-m>l-lingwa</l-m> <em>ta’ ruħi</em>, biex ngħidu hekk. U ġaladarba f’dawn <l-m>l-esejs</l-m> ridt proprju nferra’ ruħi, mela <l-m>bil-Malti</l-m> kelli niktibhom.</p><p>Waqt <l-m>il-proċess</l-m> tal-editjar ta’ “Ġilda”<span class="pull">,</span> Joe u Loranne kienu mbuttawni biex naħseb iktar dwar kif u għala qed nuża <l-m>l-lingwa</l-m> li qed nuża. Każ minnhom, li bqajna nsemmuh, kien dwar <l-m>l-użu</l-m> ta’ kwotazzjoni li użajt minn Judith Butler. <l-m>Il-kwotazzjoni</l-m> tajtha <l-m>bl-Ingliż</l-m>, u la dik kienet <l-m>il-lingwa</l-m> oriġinali <l-m>tat-test</l-m> ħassejtni komdu <l-m>bid-deċiżjoni</l-m>. Peress li kont qed nikteb <l-m>bil-Malti</l-m>, naturalment ħassejt li kwotazzjoni b’lingwa oħra qed ittellef daqsxejn, allura <l-m>fil-paragrafu</l-m> ta’ taħt <l-m>il-kwotazzjoni</l-m> żidt xi frażijiet <l-m>bil-Malti</l-m> li jirriflettu <l-m>l-ideat</l-m> fil-kwotazzjoni minn Butler, bħal qisu biex noħloq żifna bejn lingwi differenti li qed jippruvaw jaqbdu <l-m>l-istess</l-m> sens, u nħalliha f’idejn <l-m>il-qarrejja</l-m> biex tara fejn tasal lingwa minnhom u fejn timbotta <l-m>l-oħra</l-m>. <l-m>L-edituri</l-m>, però, riedu jimbuttaw lili minflok, sabiex naħseb iktar dwar din <l-m>id-deċiżjoni</l-m>. F’mument Aphroconfusesk<em> </em>li seħħ fuq <l-m>il-Google</l-m> Doc fejn “Ġilda” kien qed jiġi editjat, <l-m>l-edituri</l-m> ma ħallewx biss kummenti għalija imma wkoll domandi lil xulxin dwar <l-m>il-kwotazzjoni</l-m> ta’ Butler. “Tista’ tinqaleb <l-m>bil-Malti</l-m> din?” saqsiet Loranne. “Ija,<span class="pullsemi">”</span> wieġeb Joe. “Jekk nista’ nżommha <l-m>bl-Ingliż</l-m> aħjar, jj. Fi draft ieħor ta’ <l-m>dal-esej</l-m> kont ippruvajt nittraduċiha għall-Malti imma rajt li xi ħaġa ntilfet (m’għandix dubju li minħabba <l-m>t-traduzzjoni</l-m> tiegħi)”<span class="pull">,</span> għedt jien. <l-m>Ir-raġunar</l-m> tiegħi donnu li ma ssodisfahomx (bir-raġun, meta nħares lura). Xtaqu jaraw ingaġġament dirett <l-m>mal-kwotazzjoni</l-m>, li <em>jagħmlu punt</em> <l-m>mill-fatt</l-m> li hemm kwotazzjoni minn lingwa oħra u li jekk jista’ jkun nagħmlu traduzzjoni <l-m>tal-kwotazzjoni</l-m> bil-Malti jew inkella nirriflettu dwar fejn kellna diffikultà biex nittraduċuha. Jien m’iniex tajjeb biex nittraduċi, allura verament ma kontx naf <l-m>x’ħa</l-m> nagħmel, sa ma ħin minnhom Joe ppropona traduzzjoni <l-m>tal-kwotazzjoni</l-m> minn Butler:</p><blockquote>Naħseb li jiġu mewġiet li jħabbtuna, u li nibdew <l-m>il-ġurnata</l-m> bi skop, bi proġett, bi pjan u nsibu lilna nfusna sfaxxati. Insibu li waqajna. Inkunu eżawriti mingħajr ma nafu għaliex. Hemm xi ħaġa li hi ikbar minn dak li nippjanaw, <l-m>mill-proġett</l-m> tagħna, minn dak li nafu u nagħżlu. Xi ħaġa taħkimna: mnejn ġejja din? <l-m>X’sens</l-m> tagħmel? <l-m>X’inhu</l-m> li jagħmilna tiegħu f’dawn <l-m>il-mumenti</l-m>, tant li ma nkunux sidien tagħna nfusna? Ma’ xiex aħna marbutin? <l-m>X’inhu</l-m> li jaħfinna?</blockquote><p>Għalkemm din <l-m>il-kwistjoni</l-m> speċifika rrisolviet ruħha għax qbilna li nużaw din <l-m>it-traduzzjoni</l-m>, bqajt naħseb ħafna dwar <l-m>il-kwistjoni</l-m> usa’ <l-m>tal-lingwa</l-m> u <l-m>tal-element</l-m> ta’ traduzzjoni li qiegħed hemm, anki jekk b’mod impliċitu, kull darba li f’esej nuża kunċetti li nkun qed nissellef minn lingwa li mhijiex “tiegħi” sabiex nirrakkonta lili nnifsi u nifhem <l-m>l-esperjenzi</l-m> tiegħi. F’“Kif Tgħidha f’Qalbek” tkellimna dwar kif kwistjonijiet bħal dawn iqumu <l-m>fil-kuntesti</l-m> differenti <l-m>tal-kitbiet</l-m> tagħna. Eventwalment din <l-m>il-konverżazzjoni</l-m> kibret u żviluppat <l-m>fil-kullana</l-m> “<l-m>Il-Kliem</l-m> fit-Teorija”<span class="pull">:</span> lessiku proviżorju ta’ termini filosofiċi.</p><p class="break"><span class="initial"><span class="dropcap drop-L">L</span>-għada</span> li rrekordjajna <l-m>l-podcast</l-m>, Aphroconfuso organizza serata ta’ qari, fejn kittieba qraw xogħol li diġà deher <l-m>fil-ġurnal</l-m> jew li għadu se jidher. Iltqajna <l-m>fil-każin</l-m> tal-Għaqda Mużikali Immakulata Kunċizzjoni <l-m>fil-Ħamrun</l-m>. Ħallejt f’idejn <l-m>l-edituri</l-m> tal-ġurnal biex jagħżlu silta minn “Ġilda” li xtaquni naqra dakinhar. Għamilt hekk kemm biex nabdika <l-m>mir-responsabbiltà</l-m> tal-għażla imma wkoll għax kelli kurżità dwar liema silta kienu se jagħżlu. Għażlu <l-m>l-parti</l-m> dwar <l-m>l-Ingieret</l-m>, fejn <l-m>il-</l-m><em>leitmotif</em> <l-m>tal-ġilda</l-m> jiġi introdott u spjegat. Naħseb li kieku kelli nagħżel silta jien, kważi ċert li kienet tkun proprju dik <l-m>l-istess</l-m> silta. Wara <l-m>s-serata</l-m>, Omar qalli kemm ħa pjaċir li kont qrajt dik <l-m>is-silta</l-m> għax hija <l-m>l-parti</l-m> li togħġbu <l-m>l-iktar</l-m>. Stħajt. Imma fraħt ukoll għax kummenti hekk bdew jgħinuni nifhem għala silta taħdem jew le. Inzerta wkoll li dik <l-m>is-silta</l-m> tiġbor fiha <l-m>l-iktar</l-m> mument personali <l-m>fl-esej</l-m>, allura bla ma ridt ħassejtni nirtab jien u nesponi dik <l-m>il-parti</l-m> tal-esej/tiegħi nnifsi.</p><p>F’dik <l-m>il-ħabta</l-m>, Leanne Ellul u Claudia Gauci stidnuni fuq <l-m>il-programm</l-m> li kienu jtellgħu fuq <l-m>ir-radju</l-m> tal-università, <em>Lelà: Kliem u Noti u <l-m>l-Bejniet</l-m></em>, fejn fost affarijiet oħra tkellimna dwar <l-m>ir-relazzjoni</l-m> bejn <l-m>l-esejiżmu</l-m> u <l-m>l-poetiċità</l-m> tal-filosofija. Xahar wara, f’Novembru <l-m>tal-2023</l-m>, kien hemm palk ħieles organizzat minn Inizjamed u <l-m>l-Għaqda</l-m> tal-Malti <l-m>fl-ispazju</l-m> Rosa Kwir, fejn kienet qed tittella’ wirja artistika b’ċelebrazzjoni <l-m>tal-għaxar</l-m> anniversarju <l-m>mit-twaqqif</l-m> tal-Women’s Rights Foundation. <l-m>It-tema</l-m> tal-palk ħieles kienet <l-m>il-vjolenza</l-m> domestika, <l-m>l-istupru</l-m> u <l-m>l-vjolenza</l-m> kontra <l-m>n-nisa</l-m>. Dakinhar qrajt silta minn esej ieħor, “raġel”<span class="pull">,</span> li jittratta <l-m>t-temi</l-m> tal-ġeneru u <l-m>l-maskulinità</l-m>.</p><p>Intant kompla <l-m>l-proċess</l-m> tal-editjar <l-m>tal-ġabra</l-m>, beda <l-m>l-qari</l-m> tal-provi (grazzi Gabriel Grioli) u żdiedet <l-m>l-ossessjoni</l-m> min-naħa tiegħi dwar jekk ċerti sentenzi nqallibhomx jew ċerti virgoletti nneħħihomx. Għamilt <l-m>l-aħħar</l-m> irtokki fuq xi footnotes, proċess li kien jinvolvi ġurnata fejn qattajt madwar sagħtejn sbieħ <l-m>fis-sala</l-m> tal-Melitensia <l-m>tal-librerija</l-m> tal-università biex nivverifika xi kwotazzjonijiet. Uħud <l-m>mis-sorsi</l-m> li kelli bżonn kienu ġabra ta’ esejs ta’ Margaret Atwood, traduzzjoni għall-Malti ta’ xi kitbiet ta’ Santa Tereża ta’ Ġesù, kwotazzjoni minn lecture ta’ André Gide miġbura <l-m>fl-</l-m><em>Essais Critiques</em> tiegħu <l-m>fl-edizzjoni</l-m> La Pléiade, u paragrafu minn edizzjoni <l-m>tal-Gallimard</l-m> tal-1927 ta’ Proust. Dan <l-m>tal-aħħar</l-m> wassalni biex nikteb lil Paul Zahra għal parir dwar traduzzjoni ta’ paragrafu minn Proust. Paul ittraduċa <em><l-m>Mix-Xaqliba</l-m> ta’ Dar Swann</em>, <l-m>l-ewwel</l-m> volum ta’ <em>Għat-Tfittxija <l-m>taż-Żmien</l-m> Mitluf</em>. Spiċċajt nagħmel <l-m>dit-tfittxija</l-m> għal Proust għax f’esej minnhom, “kotba”<span class="pull">,</span> insemmi djarju li kont inżomm meta kelli xi <l-m>sbatax-il</l-m> sena li fih kont nikteb kwotazzjonijiet li kienu jolqtuni jien u naqra. Fost dawn <l-m>il-kwotazzjonijiet</l-m>, kont ktibt waħda ta’ Proust <l-m>mill-aħħar</l-m> volum ta’ <em>À la recherche du temps perdu</em>. Fejn iltqajt magħha ma nafx għax dak <l-m>iż-żmien</l-m> la kont naf min hu Proust u wisq inqas kont wasalt <l-m>fis-seba</l-m>’ volum <l-m>tar-</l-m><em>recherche</em> (’qas issa għadni ma wasalt <l-m>s’hemm)</l-m>. <l-m>Il-kwotazzjoni</l-m> hija esejistika għall-aħħar, u Paul ittraduċieha hekk:</p><blockquote><l-m>Fir-realtà</l-m>, kull qarrej hu, huwa u jaqra, <l-m>il-qarrej</l-m> stess tiegħu nnifsu. Xogħol <l-m>il-kittieb</l-m> mhux għajr speċi ta’ strument ottiku li hu joffri <l-m>lill-qarrej</l-m> sabiex jippermettilu jifhem dak, li mingħajr dan <l-m>il-ktieb</l-m>, kellu mnejn forsi ma rax fih innifsu. <l-m>Il-konoxxibbiltà</l-m> fih innifsu, <l-m>mill-qarrej</l-m>, dwar dak li jgħid <l-m>il-ktieb</l-m> hi <l-m>l-prova</l-m> tal-verità ta’ dan, u viċiversa, <l-m>tal-anqas</l-m> sa ċerta miżura, <l-m>id-differenza</l-m> bejn <l-m>iż-żewġ</l-m> testi tista’ tkun spiss attribwita mhux <l-m>lill-awtur</l-m> iżda <l-m>lill-qarrej</l-m>.</blockquote><p>Verament grat għal din <l-m>l-għajnuna</l-m> li rċevejt <l-m>fit-traduzzjonijiet</l-m>, bħalma jien grat ukoll lejn Maria Giuliana Fenech <l-m>tal-għajnuna</l-m> bl-ortografija ta’ ismijiet <l-m>bil-Malti</l-m> mill-Grieg Antik, bħal Persefoni, Ikaru u Edipu.</p><p class="break"><span class="initial"><span class="dropcap drop-D">D</span>an</span> <l-m>il-proċess</l-m> baqa’ għaddej <l-m>sal-bidu</l-m> ta’ <l-m>dis-sena</l-m>, meta mbagħad bdejt naħdem <l-m>mal-pubblikatur</l-m> fuq <l-m>il-proċess</l-m> tal-istrutturar <l-m>tal-ktieb</l-m>, <l-m>l-għażla</l-m> tal-font <l-m>tat-test</l-m>, <l-m>l-iddisinjar</l-m> tal-qoxra u <l-m>l-bqija</l-m>. <l-m>L-ewwel</l-m> darba li rċevejt kampjun <l-m>bit-test</l-m> iddisinjat għall-pubblikazzjoni ħassejt ħajta ta’ eċitament. Imma dak <l-m>il-ħin</l-m> għaraft ukoll li issa <l-m>t-test</l-m> mejjet. Issa <l-m>l-kliem</l-m> verament telaq minn idi. Għalkemm dak <l-m>ir-rikonoxximent</l-m> iġib miegħu <l-m>l-biża</l-m>’<span class="pullsemi">,</span> fih ukoll <l-m>il-libertà</l-m>. Għax issa nħlist minnu <l-m>t-test;</l-m> mhux għax ġie perfett, imma għax <l-m>s’hemm</l-m> stajt inwasslu.</p><p>Għall-qoxra ta’ wara, minflok blurb ġenerali, xtaqt li jkun hemm <l-m>ir-reazzjonijiet</l-m> ta’ xi nies li jkunu qraw <l-m>it-test</l-m>. <l-m>Il-lista</l-m> ta’ dawn <l-m>il-qarrejja</l-m> tfasslet b’mod kważi naturali. Huma <l-m>l-individwi</l-m> li kienu strumentali <l-m>fit-tfassil</l-m> ta’ <em>sens ta’ ħarifa</em>: edituri, awturi, kollegi u ħbieb. <l-m>L-ewwel</l-m> reazzjoni li daħlet kienet ta’ Mario Aquilina. Din biċċa minnha:</p><blockquote><em>sens ta’ ħarifa</em> hija ġabra ta’ esejs li żżewweġ ħsibijiet filosofiċi, politiċi u fuq kollox umani ma’ perspettivi u esperjenzi personali. Bħall-mixjiet li jikteb dwarhom, <l-m>l-esejs</l-m> ta’ Kurt Borg jimirħu, ifittxu u xi drabi jsibu (jew ma jsibux) tifsira mingħajr ma jimponu direzzjoni riġida jew destinazzjoni fissa. Borg jorqom idjoma luċida, mexxejja, li taf tkun poetika daqskemm taf tkun profonda filwaqt li jsawwar vuċi esejistika li tistieden <l-m>lill-qarrej</l-m> biex mhux biss jisma’ imma wkoll jaħseb u jħoss.</blockquote><p>Qrajtha, bqajt inħares lejha, u stħajt. Bilkemm ma bdejtx naħseb li qed jitkellem fuq xogħol ħaddieħor. Mhux għax kliemu ma jaqbadx <l-m>is-sens</l-m> tal-esejs; imma għax kif nista’ nħossni verament u totalment denju ta’ kliem hekk? Ma’ kull reazzjoni li bdiet dieħla, bdejt nimtela b’dan <l-m>is-sens</l-m> ta’ pjaċir imħallat <l-m>mal-istramberija</l-m> li tħoss meta ma tagħrafx lilek innifsek għalkollox, qisek qed tħares lejn wiċċek f’mera mċajpra.</p><p>Għall-istampa <l-m>tal-qoxra</l-m> ta’ quddiem kont daqsxejn inkwetat għax dan mhuwiex dipartiment li nifhem wisq fih. M’iniex bniedem viżwali. Xtaqt stampa li tirrifletti pajsaġġ Malti imma li ma jkollhiex fiha xi element folkloristiku jew xi ħjiel ta’ tradizzjonaliżmu. Veru li <l-m>fl-esejs</l-m> hemm ħajta nostalġija, ktibt <l-m>lill-pubblikatur</l-m>, imma mhijiex xi nostalġija storika li qed nirreferi għaliha, imma iktar suġġettiva. Bdejt infittex xi stampi u ritratti ta’ pitturi online biex nipprova nfiehem aħjar dak li kelli f’moħħi u ltqajt <l-m>max-xogħol</l-m> tal-artist Fabio Borg. <l-m>Mill-ewwel</l-m> ħassejt reżonanza <l-m>mal-pitturi</l-m> tiegħu, ma’ kif juża <l-m>l-kuluri</l-m> u jirrappreżenta <l-m>l-element</l-m> Malti. Meta rajt pittura tiegħu <l-m>bit-titlu</l-m> ta’ “when autumn comes” u intervista miegħu <l-m>bit-titlu</l-m> “on revisiting memories before they vanish”<span class="pull">,</span> irraġunajt li qisu kollox qed jaqa’ f’postu waħdu u li hemm affinità bejn xogħolna. Fabio aċċetta li nużaw xogħlu għall-qoxra u ta’ dan jien grat ħafna.</p><p>Forsi issa, ’il &nbsp;fuq minn tliet snin wara dik <l-m>il-vaganza</l-m> f’Għawdex, għandi stampa naqra iktar ċara ta’ <l-m>x’kien</l-m> dak <l-m>l-impuls</l-m> esejistiku li bdejt inħoss jiċċaqlaq ġo fija. <l-m>Il-proċess</l-m> tal-ħidma fuq <em>sens ta’ ħarifa</em> biddilni b’ħafna modi. Laqqagħni ma’ lati tiegħi nnifsi li ma kontx naf għalkollox <l-m>x’inhuma</l-m>. Imbuttani biex naħseb iktar dwar kif indawwar fi kliem fenomeni li jisfidaw <l-m>id-diskors</l-m> u li jmorru lil hinn <l-m>mir-raġuni</l-m>. Kien proċess li laqqagħni ma’ nies li daħħlu ġo ħajti tenerezza, ħbiberiji u konnessjonijiet li permezz tagħhom nifhem aħjar mnejn ġej, inbiddel fehmti dwar ħwejjeġ li kien mingħalija li diġà naf, u nafda li ninfetaħ għall-pjaċir li hemm f’dak li mhux dejjem nista’ nifhem għalkollox. Dak, wara kollox, huwa impuls <l-m>esejistiku&nbsp;<span class="end-dot">.</span></l-m></p>
						</section>
					
				
				
				
					<section id="endnote" class="body-text">
						<p>“The Time of Our Life is a Political Matter”<span class="pull">,</span> <l-m>l-artiklu</l-m> li ktibt dwar This Life ta’ Martin Hägglund, deher <l-m>fl-</l-m><a href="https://www.philosophysharing.org/_files/ugd/a65278_49dce11461cd40898c50e7220e1a945c.pdf">edizzjoni ta’ April 2022 ta’ Share</a>, <l-m>il-magazine</l-m> tal-Philosophy Sharing Foundation. Jidhirli li&nbsp;<a href="https://www.theguardian.com/books/2018/sep/10/the-end-karl-ove-knausgaard-my-struggle-volume-six-review">dan kien <l-m>l-artiklu</l-m> fil-Guardian dwar Knausgård&nbsp;</a>, imma m’iniex għalkollox ċert.&nbsp;<a href="https://www.sothebys.com/en/digital-catalogues/your-own-sylvia-sylvia-plaths-letters-to-ted-hughes-and-other-items-property-of-frieda-hughes"><l-m>L-irkant</l-m> ta’ xi ittri u oġġetti</a> ta’ Sylvia Plath seħħ f’Sotheby’s, Londra, bejn <l-m>id-9</l-m> u <l-m>l-21</l-m> ta’ Lulju 2021. <l-m>In-newsletter</l-m> ta’ Joe Gatt&nbsp;fuq substack li kont qrajt kienet&nbsp;<a href="https://joegattnet.substack.com/">joegattnet.substack.com</a>.&nbsp;<a href="/kurt-borg-davinia-hamilton-omar-nshea-poddata-2023-11-01-kif-tg%C4%A7idha-fqalbek/">“Kif Tgħidha f’Qalbek: Bejn Kitba u Traduzzjoni fuq Aphroconfuso”</a> seħħ <l-m>fil-21</l-m> ta’ Ottubru 2023 waqt <l-m>il-Festival</l-m> tal-Ktieb. Xi Tfisser Tkun Bniedem? huwa pubblikazzjoni Horizons 2023. <l-m>L-esejs&nbsp;</l-m> li ktibt <l-m>bl-Ingliż</l-m> dwar xogħlijiet Maltin huma&nbsp; <a href="https://www.um.edu.mt/library/oar/bitstream/123456789/64056/1/On_friendship_and_mourning_the_death_of_a_friend_reading_Brodus_debut_album_2020.pdf">“On Friendship and Mourning the Death of a Friend: Reading Brodu’s Debut Album”</a> u <l-m>l-kapitlu&nbsp;</l-m><a href="https://www.um.edu.mt/library/oar/handle/123456789/64053">“The unconfessable remains unconfessed: reading gender, mourning, and relationality in In the name of the father (and of the son) through the work of Judith Butler”</a>. <l-m>Il-poddata</l-m> tiegħi <l-m>fis-sensiela</l-m> ta’ <l-m>dal-ġurnal&nbsp;</l-m><a href="/kurt-borg-poddata-2024-02-22-noti-editorjali-4-kurt-borg/">Noti Editorjali</a> ħarġet <l-m>fit-22</l-m> ta’ Frar 2024. <l-m>L-edizzjoni</l-m> fejn ħadt sehem jien f’Lelà&nbsp;<a href="https://campusfm.um.edu.mt/Convertedaudio/Autumn_23/lela_4/4lela10.wma">tinsab fuq <l-m>il-website</l-m></a> <l-m>tal-Campus</l-m> FM. <l-m>Mix-Xaqliba</l-m> ta’ Dar Swann ta’ Marcel Proust, maqlub għall-Malti minn Paul Zahra, huwa ppubblikat <l-m>mit-traduttur</l-m> innifsu fi tliet partijiet: Combray (2016), Imħabba ta’ Swann (2019) u Ismijiet ta’ Pajjiżi: <l-m>L-Isem</l-m> (2020). <l-m>L-intervista</l-m> ma’ Fabio Borg “On revisiting memories before they vanish” dehret <l-m>fit-</l-m><a href="https://timesofmalta.com/article/on-revisiting-memories-before-they-vanish.857959">Times of Malta</a>. <l-m>Il-pittura</l-m> tiegħu “when autumn comes”&nbsp;<a href="https://artzid.com/artwork/w-h-e-n-a-u-t-u-m-n-c-o-m-e-s/">rajtha <l-m>l-ewwel</l-m></a> fuq Artz ID.</p>
					</section>
				
			</section>
			<section id="grid-max-panel-left-top">
				
					
						<section class="reviewed">
						
						<p>
							<span class="title">sens ta&#39; ħarifa</span>
							
								<span class="author"> ta’ Kurt Borg</span>
							
							<span class="publisher">(Klabb Kotba Maltin, Malta
								2024)</span>
						</p>
						
						</section>
					
				
				
			
			
		</section>
		<section id="grid-max-panel-left-bottom">
			
			<aside id="publication-history">
				<p>Dan <l-m>ix-xogħol</l-m> ġie ppubblikat għall-ewwel darba <l-m>fil-21</l-m> ta’ Ottubru 2024, f’dan <l-m>il-ġurnal</l-m>.</p>
			</aside>
		</section>
		<section id="grid-max-panel-right-bottom">
			
			
			
			
			
				<aside id="letters-solicit">
					<p>Iktbilna dwar dan ix-xogħol fuq <l-m>l-indirizz</l-m>
						<a href="mailto:ittri@aphroconfuso.mt?subject=“Dwar sens ta’ ħarifa” ta’ Kurt Borg" class="outline">ittri@aphroconfuso.mt</a>. Jekk jogħġbok inkludi ismek u fejn toqgħod. Kontribuzzjonijiet anonimi ma jiġux ikkunsidrati.</p>
				</aside>
			
		</section>
	</div>
	
	
</article>



<aside class="promos-container end-promos" data-track-content data-content-name="Promos tal-qiegħ" data-content-piece="Dwar sens ta’ ħarifa">
	
	
	
	
	<ul class="promo-list">
	
	
		
			


<li >
	<a class="promo  gunju promo-esej sequence- story-14" href="/kurt-borg-ġilda/" onclick="analytics(['trackEvent', 'Promo', 'minn: Dwar sens ta’ ħarifa', 'għal: Ġilda', 1]);">
		
			<header>
	<ul>
		
			<li class="header-label">Ġunju 2023</li>
		
		
	</ul>
	
	
		
			<h1>
				Ġilda
				
			</h1>
		
	
	

	
	<h2>
		
		
			
			
				
					
						<span class="author">Kurt Borg</span>
					
					
	</h2>





	
</header>

			
			<div class="body-text">
				
					<p>Hemm karru <l-m>bil-ġwienaħ</l-m> misjuq minn kuċċier miġbud minn żewġt iżwiemel. Żiemel minnhom abjad, b’għonqu wieqaf dritt, grazzjuż. <l-m>L-ieħor</l-m> iswed, magħmul ikrah u goff. <l-m>Bil-frosta</l-m> f’idu, <l-m>il-kuċċier</l-m> qed jittajjar lejn <l-m>is-sħab</l-m> u lil hinn minnu. <l-m>Iż-żwiemel</l-m>, speċjalment <l-m>l-iswed</l-m>, kultant jissaraw <l-m>mal-kuċċier</l-m>, jisfidawh, jisfrattaw, għoddhom jaqilbu <l-m>l-karru</l-m>. <l-m>Il-kuċċier</l-m> iqum bilwieqfa jwiddeb <l-m>liż-żwiemel</l-m>. B’idejh <l-m>it-tnejn</l-m> jiġbed b’kemm jiflaħ fuq <l-m>ir-riedni</l-m> marbutin <l-m>mal-ilġiem</l-m> ta’ ġo ħalqhom. <l-m>Iż-żwiemel</l-m> jogħtru taħt <l-m>is-saħħa</l-m> tal-kuċċier u, bla ma jridu, jobduh. Imma <l-m>t-taqbida</l-m> bejniethom tkompli. Żiemel minnhom jiġbed ’l &nbsp;hawn u <l-m>l-ieħor</l-m> jiġbed ’l &nbsp;hemm sa ma <l-m>l-kuċċier</l-m> jitlef <l-m>il-kontroll</l-m>, <l-m>il-karru</l-m> jinqasam u jegħleb <l-m>mis-smewwiet</l-m> għall-art.</p>
				
			</div>
		
	</a>
	
	<aside class="promo-aside story-aside-14">
		<ul>
			<li class="bookmark-compact">
				<!-- -->
			</li>
			<li class="wordcount">
				
				
					
				
			</li>
		</ul>
	</aside>




</li>

		
	
		
			


<li  class="multiple-episodes episode-1">
	<a class="promo  lulju promo-djarju sequence-7 story-72 is-episode" href="/fatima-a.m.-djarju-2024-05-10-xafra-fis-saqaf-ta-ħalqi/" onclick="analytics(['trackEvent', 'Promo', 'minn: Dwar sens ta’ ħarifa', 'għal: Djarju #1 fatima a.m.', 2]);">
		
			<header>
	<ul>
		
			<li class="header-label">
				<span class="header-djarju">Djarju</span>
				
					<span class="subject-date">10.05.2024</span>
				
			</li>
		
		
	</ul>
	
	
		
	
	

	
	<h2>
		
		
			
			
				
					
						<span class="author">fatima a.m.</span>
					
					
	</h2>





	
		<h3>
			
			
			xafra <l-m>fis-saqaf</l-m> ta’ ħalqi
		</h3>
	
</header>

			
			<div class="body-text">
				
					<p>it-traduzzjoni hija ħabel. bħalma tħoss <l-m>il-ħabel</l-m> jiekol <l-m>il-ġogi</l-m> f’sessjoni shibari, inħoss <l-m>il-lingwa</l-m> bħala xafra <l-m>fis-saqaf</l-m> ta’ ħalqi. hemm intersezzjoni li għad m’għandix kliem għaliha, imma qed nirreferi għal dik <l-m>l-intersezzjoni</l-m> bejn <l-m>l-esperjenza</l-m>, <l-m>l-intellettwaliżmu</l-m>, <l-m>il-ħajja</l-m>, <l-m>il-ġisem</l-m>, alla, <l-m>il-ħaxi</l-m> jew <l-m>l-erotiċiżmu</l-m> li mhuwiex lineari (jiġifieri <l-m>t-tip</l-m> ta’ espressjoni sesswali fejn m’hemmx punt A li jwassal għal punt B) jew <l-m>in-nuqqas</l-m> ta’ sess penetrattiv f’isem <l-m>l-erotiċiżmu</l-m>. iktar ma naqra fuq <l-m>il-kink</l-m> u <l-m>d-dominazzjoni</l-m>, inqas jinteressani li niskopri <l-m>l-iġsma</l-m> b’dan <l-m>il-mod</l-m>. kważi nixtieq nerġa’ nsir tifla, jew tifel, nibni ġismi <l-m>mill-ġdid</l-m>. forsi nibni <l-m>l-lingwa</l-m> mill-ġdid. spiss naħseb fuq <l-m>il-possibbiltà</l-m> li nsir omm tiegħi nnifsi, imma ommi <l-m>mill-ewwel</l-m> ġurnata li twelidt.</p>
				
			</div>
		
	</a>
	
	<aside class="promo-aside story-aside-72">
		<ul>
			<li class="bookmark-compact">
				<!-- -->
			</li>
			<li class="wordcount">
				
				
					
				
			</li>
		</ul>
	</aside>




</li>

		
	
		
			


<li  class="multiple-episodes episode-2">
	<a class="promo  awwissu promo-djarju sequence-6 story-81 is-episode" href="/davinia-hamilton-djarju-2024-04-24-tistgħu-tgħiduli-min-jien-/" onclick="analytics(['trackEvent', 'Promo', 'minn: Dwar sens ta’ ħarifa', 'għal: Djarju #2 Davinia Hamilton', 3]);">
		
			<header>
	<ul>
		
			<li class="header-label">
				<span class="header-djarju">Djarju</span>
				
					<span class="subject-date">24.04.2024</span>
				
			</li>
		
		
	</ul>
	
	
		
	
	

	
	<h2>
		
		
			
			
				
					
						<span class="author">Davinia Hamilton</span>
					
					
	</h2>





	
		<h3>
			
			
			Tistgħu tgħiduli min jien?
		</h3>
	
</header>

			
			<div class="body-text">
				
					<p>Ġejt Għawdex għal btala ma’ wħud minn sħabi ta’ Londra. Ilna ngħidu ftit li rridu mmorru btala flimkien — xi mkien għas-sħana, fejn hemm <l-m>l-ikel</l-m> bnin u <l-m>l-inbid</l-m> tajjeb, u fejn nistgħu mmorru nimxu għax-xemx u niddiskutu <l-m>d-dinja</l-m>. Sibnieha ftit diffiċli nsibu xi mkien mhux għali infern — il-Greċja, Sqallija, <l-m>il-Marokk</l-m>, <l-m>il-Kroazja</l-m>. Xi ħadd minn sħabi <l-m>fl-aħħar</l-m> qal, “Naf li din forsi xi ftit awkward għax pajjiżek, imma Malta qisha destinazzjoni perfetta, le?”
Vera awkward, imma kellhom raġun. Sibna farmhouse <l-m>l-Għarb</l-m> għal prezz raġonevoli, qtajna <l-m>l-biljetti</l-m> tal-ajru, u hawn aħna. Dejjem inħossni ftit stramba meta sħabi barranin jiġu miegħi Malta. Ħassejtha ħafna din speċjalment <l-m>fil-bidu</l-m> tar-relazzjoni ma’ R. Stħajjiltu meta qiegħed Malta qed jara xi ħaġa intima ħafna. Stħajjiltni jien meta lil xi nies ngħidilhom li nistudja <l-m>l-psikanaliżi</l-m> u jisktu f’daqqa jew jgħidu xi ħaġa speċi, “allura, qed taqrali moħħi?” (Nixtieq.) U mbagħad jiftħu qalbhom miegħi, jgħiduli dwar tfulithom, jitolbuni nispjegalhom għalfejn ibatu. “Għidli għala jien kif jien.<span class="pullsemi">”</span> Lil sħabi nurihom art twelidi u nħossni donni qed nitlobhom, “Issa la qegħdin hawn fejn trabbejt; issa la qed tieklu <l-m>l-ikel</l-m> li tant inħobb; issa li mixjin <l-m>fit-toroq</l-m> ta’ tfuliti, ixxommu <l-m>l-arja</l-m> mielħa, taraw dawn <l-m>l-ikoni</l-m> reliġjużi kull fejn tħarsu, taraw niesi: tistgħu tgħiduli min jien?”
</p>
				
			</div>
		
	</a>
	
	<aside class="promo-aside story-aside-81">
		<ul>
			<li class="bookmark-compact">
				<!-- -->
			</li>
			<li class="wordcount">
				
				
					
				
			</li>
		</ul>
	</aside>




</li>

		
	
</ul>

</aside>
<script>
	audioUrls = {
		"songs": [{"author":"Kurt Borg","storyId":"89","issueMonth":"Ottubru","pageSlug":"kurt-borg-dwar-sens-ta-ħarifa","podcastLengthMinutes":36,"podcastNote":null,"reportingTitle":"Dwar sens ta’ ħarifa","sequenceEpisodeNumber":null,"sequenceEpisodeTitle":null,"title":"Dwar sens ta’ ħarifa","type":"Esej","url":"https://s3.amazonaws.com/assets.pippa.io/shows/63ef6b4c3642ca00119bcf72/1741820860601-bb541013-611d-44d8-901d-5d995aac4b28.mp3"},{"authorName":"Kurt Borg","issueMonth":"Ottubru","pageSlug":"kurt-borg-dwar-sens-ta-ħarifa","reportingTitle":"Dwar sens ta’ ħarifa","sequenceEpisodeNumber":null,"sequenceEpisodeTitle":null,"storyId":"33","title":"Dwar sens ta’ ħarifa","type":"Esej","url":"https://open.acast.com/public/streams/63ef6b4c3642ca00119bcf72/episodes/64a67b7b547a490011c17145.mp3"},{"authorName":"Kurt Borg","issueMonth":"Ottubru","pageSlug":"kurt-borg-dwar-sens-ta-ħarifa","reportingTitle":"Dwar sens ta’ ħarifa","sequenceEpisodeNumber":null,"sequenceEpisodeTitle":null,"storyId":"34","title":"Dwar sens ta’ ħarifa","type":"Esej","url":"https://assets.pippa.io/shows/63ef6b4c3642ca00119bcf72/1708597005499-705158a48d293dcbc828673956bf688c.mp3"}]
	} || null;
	author = "Kurt Borg" || null;
	collections = "" || null;
	issueMonth = "ottubru" || null;
	issueMonthYear = "ottubru-2024" || null;
	pageReportingTitle = "Dwar sens ta’ ħarifa" || null;
	reportingTitle = pageReportingTitle || null;
	podcastUrl = "https://s3.amazonaws.com/assets.pippa.io/shows/63ef6b4c3642ca00119bcf72/1741820860601-bb541013-611d-44d8-901d-5d995aac4b28.mp3" || null;
	sequenceEpisodeNumber = null || null;
	sequenceEpisodeTitle = null || null;
	storyId = "89" || null;
	storyType = "Esej" || null;
	pageTitle = "Dwar sens ta’ ħarifa" || null;
	translator = null || null;
	wordcount = 4098 || null;
</script>


			</main>
		</div>
		<div id="bottom-wrapper">
			<img id="deco" role="none" src="/img/deco-100.svg" alt="Dekorazzjoni art-nouveau"/>
			
				<div id="newsletter-container-bottom" class="newsletter-container">
					<section id="form" data-track-content data-content-name="Homepage" data-content-piece="formola">
						<iframe id="newsletter" class="newsletter-iframe-regular" src="https://aphroconfuso.mt/newsletter-redirect/subscription/form#" scrolling="no" title="Abbona fin-newsletter"></iframe>
<iframe id="newsletter" class="newsletter-iframe-dark" src="https://aphroconfuso.mt/newsletter-redirect/subscription/form#|#201e1d|#908984|0|442093344ewr" scrolling="no" title="Abbona fin-newsletter"></iframe>
<iframe id="newsletter" class="newsletter-iframe-contrast" src="https://aphroconfuso.mt/newsletter-redirect/subscription/form#|#000000|#ffffff|0|442093344ewr" scrolling="no" title="Abbona fin-newsletter"></iframe>

					</section>
				</div>
			
			<footer data-track-content data-content-name="Footer" data-content-piece="kurt-borg-dwar-sens-ta-ħarifa">
	<nav class="footer-content">
		<menu id="housekeeping">
			<li class="header">Dwarna</li>
			<li><a href="/kolofon/">Kolofon</a></li>
			<li><a href="/proċess-editorjali/">Proċess</a></li>
			<li><a href="/gwida-tal-istil/">Gwida tal-istil</a></li>
			<li><a href="/cookies/">Cookies</a></li>
			<li><a href="/privatezza/">Privatezza</a></li>
			<li><a href="/aċċessibbiltà/">Aċċessibbiltà</a></li>
			<li><a href="/podcast/">Podcast</a></li>
			<li><a href="/newsletter/">Newsletter</a></li>
			<li class="hide-tablet"><a href="/drittijiet/">Drittijiet</a></li>
		</menu>
		<menu id="media">
			<li class="header">Midja</li>
			<li><a href="/ar/" class="arabic">العربية</a></li>
			<li><a href="/ca/">Català</a></li>
			<li><a href="/de/">Deutsch</a></li>
			<li><a href="/en/">English</a></li>
			<li><a href="/es/">Español</a></li>
			<li><a href="/fr/">Français</a></li>
			<li><a href="/it/">Italiano</a></li>
			<li><a href="/nl/">Nederlands</a></li>
			<li class="hide-tablet"><a href="/ro/">Română</a></li>
		</menu>
		<menu id="socials">
			<li class="header">Segwina</li>
			<li><a href="https://facebook.com/aphroconfuso">Facebook</a></li>
			<li><a href="https://instagram.com/aphroconfuso">Instagram</a></li>
			
			
			<li><a href="https://whatsapp.com/channel/0029VaysAKP7z4kZHDKdZ71J" rel="me">WhatsApp</a></li>
			<li><a href="https://aphroconfuso.bsky.social/">Bluesky</a></li>
			<li><a href="https://youtube.com/@aphroconfuso">Youtube</a></li>
			<li><a href="https://open.spotify.com/user/31rly4s75gfxs6li6bcxc5bqlgza">Spotify</a></li>
		</menu>
		<menu id="podcast">
			<li class="header">Podcast</li>
			<li><a href="https://podcasts.apple.com/us/podcast/aphroconfuso/id1686567243">Apple</a></li>
			
			<li><a href="https://feeds.acast.com/public/shows/aphroconfuso">RSS feed</a></li>
			<li><a href="https://open.spotify.com/show/75Lt3UMvC1jE15SGrNFMww">Spotify</a></li>
			
		</menu>
		<div id="logotype-container">
			<a href="/"><img src="/img/logotype.svg" class="logotype" alt="logo: Aphroconfuso" /></a>
		</div>
		<div id="email">
			<a href="mailto:l-edituri@aphroconfuso.mt" class="email">l-edituri@aphroconfuso.mt</a>
		</div>
		<div class="hide-mobile choose-theme choose-theme-footer">
			<a id="theme-regular-footer" role="button" tabindex="4">s</a>
			<a id="theme-dark-footer" role="button" tabindex="5">m</a>
			<a id="theme-contrast-footer" role="button" tabindex="6">c</a>
			<a id="theme-system-footer" role="button" tabindex="7">p</a>
		</div>
		<div id="copyright"><a href="/drittijiet/" class="copyright">&copy; 2023-2025 Aphroconfuso et al</a></div>
		<div id="qrcode"><img src="/img/qr/kurt-borg-dwar-sens-ta-ħarifa.png" width="180" height="180" alt="QR code" /></div>
		<div id="url">https://aphroconfuso.mt/kurt-borg-dwar-sens-ta-ħarifa/</div>
	</nav>
</footer>

		</div>
		<aside id="scroll-tools" class="monthly-outlined">
			<p>
				<span id="progress">
					<!-- --></span></p>
		</aside>
	</body>
</html>
